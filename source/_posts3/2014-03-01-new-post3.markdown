---
layout: post
title: "ತೇಜಸ್ವಿಯನ್ನು-ಹುಡುಕುತ್ತ"
date: 2014-03-01 20:09:43 +0530
comments: true
categories: 
---
’ನಾನು ಅವರನ್ನ ಮೊದ್ಲು ನೋಡಿದ್ದು ಫೋಟೋದಲ್ಲಿ ಅಂತಲೆ ಹೇಳಬೇಕು. ನಾನು ನೈನ್ತ್ ಸ್ಟಾಂಡರ್ಡ್ ನಲ್ಲಿದ್ದೆ, ಆ ಟೈಮಲ್ಲಿ ನನ್ನ ಅಕ್ಕಂದಿರಿಗೆಲ್ಲಾ ’ಕರ್ವಾಲೋ’ ಟೆಕ್ಸ್ಟ್ ಆಗಿತ್ತು. ಕನ್ನಡ ಐಚ್ಛಿಕ ಅಂತ ಬರೋದು ಆಗ. ಐವತ್ತು ಮಾರ್ಕ್ಸ್ ಗೊ, ಅರವತ್ತು ಮಾರ್ಕ್ಸ್ ಗೊ ಆ ಕಾದಂಬರಿ ಇತ್ತು ಆಗ. so ನನ್ನ ನೆನಪಿನ ಪ್ರಕಾರ ೯ನೇ ಕ್ಲಾಸಿಗೆ ತೇಜಸ್ವಿ ನನಗೆ ಸಿಕ್ಕಿದ್ದೇ ಕರ್ವಾಲೋ ಮೂಲಕ. ತದನಂತರ ನಾನು ಪಿಯುಸಿ ಮಾಡಿದಾಗಲೂ ಅದು ನನಗೆ ಟೆಕ್ಸ್ಟ್ ಆಗಿತ್ತು. ಅವರನ್ನ ಪುಸ್ತಕದಲ್ಲಿ ನೋಡೋದು ಒಂದು ದೊಡ್ಡ ಸುಖ. ಏನೋ ಒಂದು ದೊಡ್ಡ ಅನುಭವವನ್ನ, ವಿಡಂಬನೆಯನ್ನ ತಮಷೆಯಾಗಿ ಅಷ್ಟು ಸರಳ ಭಾಷೆನಲ್ಲಿ ತುಂಬಾ ಹೊಸತರ ಕಟ್ಟಿಕೊಟ್ಟೋರವರು. ಅದು ಪರಿಸರದ ಕತೆ ಇರಬಹುದು, ಕಿರಗೂರಿನ ಗಯ್ಯಾಳಿಗಳಿರಬಹುದು ಅಥವ ಕೃಷ್ಣೇಗೌಡನ ಆನೆ ಇರಬಹುದು…ಇಂಥದ್ದನ್ನೆಲ್ಲಾ ಪಿಯುಸಿ ಅಕ್ಕಪಕ್ಕ ಓದಿ ಓದಿ ಓದಿ ಅದೇನೋ ಒಂತರ ಎನರ್ಜಿ ಫಾರ್ಮ್ ಆಗ್ತಾ ಹೋಯ್ತು. ನನಗೊಬ್ಬನಿಗೇ ಅಲ್ಲ ಇದು, ನನ್ನ ತಲೆಮಾರು, ನನ್ನ ಹಿಂದೆ ಮುಂದಿನ ತಲೆಮಾರಿನವರಿಗೆಲ್ಲರಿಗೂ ಸಾಹಿತ್ಯವನ್ನ ಓದೋ ಪ್ಯಾಕೇಜ್ ಅಂತ ಕರೀತೀವಲ್ಲ ಅದನ್ನ ತುಂಬಾ ಸುಪುಷ್ಟವಾಗಿ ಕೊಟ್ಟೋರವರು. ನನ್ನ ಪ್ರಜ್ಞೆಗೆ ತಿಳಿದ ಮಟ್ಟಿಗೆ ಅದು ಕನ್ನಡ, ಕನ್ನಡ ಸಾಹಿತ್ಯ ತುಂಬಾ ಉತ್ತುಂಗದಲ್ಲಿದ್ದ ಕಾಲ. ತೇಜಸ್ವಿಯವರು, ಅನಂತಮೂರ್ತಿಯವರು, ಲಂಕೇಶ್… ಏನೋ ಒಂತರ ಕಾಂಬಿನೇಷನ್ ಇತ್ತಾಗ.

’ಎಲ್ಲಾ ಸರಿ ಇದೆ ಸಮಾಜದಲ್ಲಿ’ ಅನ್ನಿಸೊ ಹಾಗೆ, ಅಥವ ’ಇವರಿಗೆ ಗೊತ್ತಾದರೆ ಎಲ್ಲ ಸರಿ ಹೋಗುತ್ತೆ’ ಅನ್ನೊ ಹಾಗೆ ಒಂದು ವಾತಾವರಣ ಇತ್ತಾಗ. ಯಾಕಂದ್ರೆ ಸಾಹಿತ್ಯ ಅನ್ನೋದು ಸಮಾಜದ ಬಹಳ ದೊಡ್ಡ ಅಭಿವ್ಯಕ್ತಿ. ಹಾಗಾಗಿ ಒಂದಿಡೀ ತಲೆಮಾರನ್ನ ರೆಡಿ ಮಾಡಿದ ಬರಹಗಳವು, ಸಾಮಾನ್ಯ ಬರಹಗಳಲ್ಲ. ಎಷ್ಟೋ ಪುಟಗಟ್ಟಲೇ ಗಂಭೀರವಾಗಿ ಚರ್ಚೆ ಆಗಬೇಕಾದಂತಹದನ್ನ ಇನ್ನೆಲ್ಲೋ ಬಹಳ ಸರಳವಾಗಿ ಹೇಳಿರುತಿದ್ರು ಅವರು. ಆಮೇಲೆ ಅವರಿಂದಾಗಿ ನಮಗೆಲ್ಲಾ ಲೋಹಿಯಾ ಪರಿಚಯ ಆಗಿದ್ದು. ಲೋಹಿಯಾ ಬಗ್ಗೆ ಯಾಕೆ ತೇಜಸ್ವಿಯವರು ಅಷ್ಟು ಮಾತಾಡ್ತಾರೆ? ಜಾತ್ಯಾತೀತತೆ ಅಂದ್ರೆ ಏನು? ಇತ್ಯಾದಿ ತುಂಬಾ ದೊಡ್ಡ ದೊಡ್ಡ ಹುಳಗಳನ್ನ ನಮ್ಮ ತಲೆಗೆ ಬಿಟ್ಟವರು ಅವರು. ‘ಸೆಕ್ಯುಲರಿಸಂ ಅಥವ ಜಾತ್ಯಾತೀತತೆ ಅಂತ ಏನ್ ಕರಿತೀವಿ ನಾವು ಆ ಪದಾನ ಬಳಸೋದ್ರಲ್ಲೇನೇ ನಾವು ಜಾತಿವಾದಿಗಳಾಗೊ ಸಾಧ್ಯತೆ ಇದೆ. ಅಂಥ ಒಂದು ದುರಂತ ರಾಷ್ಟ್ರದಲ್ಲಿ ನಾವೆಲ್ಲ ವಾಸ ಮಾಡ್ತಾ ಇದೀವಿ’ ಅಂತ ಹೇಳಿದಾರೆ ಒಂದು ಕಡೆ. ಎಂಥ ಸತ್ಯದ ಮಾತದು? ತುಂಬಾ ಸತ್ಯಗಳನ್ನ ಆರೀತಿ ಪಠಾರ್ ಅಂತ ಹೇಳ್ತಿದ್ರು ಅವರು. ಆ ನಂತರ ನಾನು ಸಿನಿಮಾ ಗಿನಿಮಾ ಅಂತ ಹಾಳಾಗಿ ಬೆಂಗಳೂರಿಗೆ ಬಂದು ಸಹಯಕ ನಿರ್ದೇಶಕನಾಗಿ ಕೆಲಸ ಮಾಡೋವಂತ ಟೈಮಲ್ಲಿ ಒಂದ್ಸಾರ್ತಿ ತೇಜಸ್ವಿಯವರು ’ಯವನಿಕಾ’ಗೆ ಬರ್ತಾರೆ ಅಂತ ಗೊತ್ತಾಯ್ತು. ಇದ್ದಬದ್ದ ಕೆಲ್ಸ ಕಾರ್ಯನೆಲ್ಲಾ ಬಿಟ್ಟು ಎದ್ದು ಬಿದ್ದು ಓಡ್ದೆ.

ಹೋಗಿ ನೋಡಿದ್ರೆ ಇಡೀ ಯವನಿಕಾ ಒಳಗೆ ಹೊರಗೆ ಎಲ್ಲ ಜನ ಕಿಕ್ಕಿರಿದು ತುಂಬಿಹೋಗಿದಾರೆ. ಒಳಗಡೆ ಹೋಗ್ಲಿ ಹೊರಗಡೆ ಅಂಗಳ ಇದೆಯಲ್ಲ ಅಲ್ಲಿ ಕೂಡ ನಿಲ್ಲೋಕೆ ಜಾಗ ಇರಲಿಲ್ಲ. ಅದ್ರೂ ಯಾರ್ಯಾರದ್ದೊ ಕೈಕಾಲ್ ಹಿಡ್ಕೊಂಡು ಒಳಗೆ ಹೋಗಿದ್ದಾಯ್ತು, ನಾನು ಮತ್ತು ಧಾರವಾಡ ಯೂನಿವರ್ಸಿಟಿಯ ನನ್ನ ಸ್ನೇಹಿತರೊಬ್ಬರು. ತೇಜಸ್ವಿ ಅದೇ ತಾನೇ ಎಲೆ ಅಡಿಕೆ ಉಗುಳಿ ಬಂದು ಕೂತ್ಕೊಂಡ್ರು. ತುಂಬಾ ಜನ ಅವತ್ತಿನ ಪ್ರಜ್ಞಾವಂತರೆಲ್ಲ ಅಲ್ಲಿ ತೇಜಸ್ವಿಯವರ ಜೊತೆ ಕೂತಿದ್ರು.ಅಲ್ಲಿ ಒಂದು ಮಾತು ಹೇಳಿದ್ರು ಅವರು. ಅದು ಎಂಥ ಸಂಚಲನ ಉಂಟು ಮಾಡ್ತು ನನ್ನಲ್ಲಿ ಅಂತಂದ್ರೆ, ನಾನು ಅದೇ ತಾನೆ ಓದ್ತಿದ್ದ ಎಂಎ ಅರ್ಧಕ್ಕೆ ಬಿಟ್ಟು ಬಂದುಬಿಟ್ಟಿದ್ದೆ. ಅಂಥ ಸಂದರ್ಭದಲ್ಲಿ ಅವರು ’ವಿದ್ಯೆ ಅಂದರೆ ಏನು? ಬುದ್ಧಿ ಅಂದ್ರೆ ಏನು?’ ಅಂತ ಮಾತಾಡಿದ್ರು. ಎಲ್ಲೋ ಒಂದು ಕಡೆ ಮಾಸ್ಟರ್ ಡಿಗ್ರಿನ ಬೈಯೊ ಟೋನ್ ಇತ್ತು ಅವರ ಮಾತಲ್ಲಿ. ‘ಓದಿ ಸರ್ಟಿಫೀಕೇಟ್ ಯಾಕ್ ತಗೋಬೇಕು?’ ಅನ್ನೊ ಅಂತ ಒಂದು ಧ್ವನಿ ಅದು. ಅದನ್ನ ಕೇಳಿ ನನಗೆ ಎಷ್ಟು ಸಂತೋಷ ಆಯ್ತು ಅಂದ್ರೆ ’ನಾನು ಎಂಎ ಬಿಟ್ಟಿದ್ದು ಒಳ್ಳೇದೇ ಆಯ್ತು, ಗುರುಗಳು ಕರೆಕ್ಟಾಗಿ ಹೇಳ್ತಾ ಇದಾರೆ’ ಅಂತ ನನಗೆ ನಾನೇ ಹೇಳ್ಕೊಂಡೆ.

ಅದೇ ಸಭೆನಲ್ಲಿ ವೇದಿಕೆ ಮೇಲಿದ್ದ ಯಾರೊ ಒಬ್ರು ’ಕನ್ನಡ ಉಳುಸ್ಬೇಕು, ಕನ್ನಡ ಬೆಳೆಸ್ಬೇಕು..’ ಅಂತ ಮಾತಾಡ್ತಿದ್ರೆ ಇವರು ಮಧ್ಯದಲ್ಲಿ ಎದ್ದು ನಿಂತು ’ಜಗತ್ತಿನ ಸುಮಾರು ಭಾಷೆಗಳ ತಾಯಿ ಸಂಸ್ಕೃತ. ಅದೇ ಮನೆನಲ್ಲಿ ಮಲ್ಕೊಂಡಿದೆ. ಇನ್ನು ನೀನ್ಯಾರಪ್ಪ ಕನ್ನಡ ಉಳ್ಸೋದಿಕ್ಕೆ?’ ಅಂತ ಕೇಳಿದ್ರು, ನೇರವಾಗಿ. ಅಲ್ಲಿ ತುಂಬಾ ಜನ ದಡ್ಡರಿದ್ರು. ಅವರೆಲ್ಲಾ ಶಿಳ್ಳೆ ಹೊಡೆದ್ರು. ಆದ್ರೆ ಶಿಳ್ಳೆ ಹೊಡೆಯೊ ವಿಚಾರ ಅಲ್ಲ ಅದು. ಆತ ಸತ್ಯ ಹೇಳ್ತಿದ್ರು, ’ಒಂದು ಭಾಷೆ ಅದರ ಪಾಡಿಗದು ಹುಟ್ಟುತ್ತೆ ಅದರ ಪಾಡಿಗದು ಸಾಯುತ್ತೆ. ಯಾರೂ ಅದನ್ನ ಸಾಯ್ಸೋಕೂ ಆಗೋದಿಲ್ಲ, ಉದ್ದಾರ ಮಾಡೋಕೂ ಆಗೋದಿಲ್ಲ’ ಅನ್ನುವ ಧ್ವನಿ ಅವರ ಮಾತಿನಲ್ಲಿತ್ತು. ‘ಹಾಗಾದ್ರೆ ಸಂಸ್ಕೃತ ಅಷ್ಟು ಶ್ರೀಮಂತವಾದ ಭಾಷೆ. ಅದು ಉರ್ದುಗಿಂತ ಅಥವ ಇಂಗ್ಲೀಷಿಗಿಂತ ಯಾಕೆ ಮೇಲೆ ಹೋಗಲಿಲ್ಲ?’ ಅಂತ ಚರ್ಚೆ ನಡೀತಿತ್ತು. ಆದರೆ ಅವರಿಗೆ ಆ ಚರ್ಚೆನಲ್ಲಿ ಯಾವ ಆಸಕ್ತಿನೂ ಇರಲಿಲ್ಲ ಅನ್ನೋದು ಅವರ ಬಾಡಿ ಲಾಂಗ್ವೇಜ್ ನಲ್ಲೇ ಗೊತ್ತಾಗ್ತಿತ್ತು. ಇಂಥ ಚರ್ಚೆ, ನಗರಗಳಲ್ಲಿ ನಡೆಯೊ ಸಭೆ, ಸಮಾರಂಭಗಳ ಬಗ್ಗೆ, ನಗರದ ಜನರ ಡೋಂಗಿತನಗಳ ಬಗ್ಗೆ ಬೇಸತ್ತೇ ಅವರು ಮೂಡಿಗೆರೆ ಕಾಡಿಗೆ ಓಡಿಹೋಗಿದ್ದು ಅನ್ನೋದು ನನ್ನ ಅಭಿಪ್ರಾಯ. ಹಾಗೆ ಅಲ್ಲಿ ಜಾಗತೀಕರಣದ ಬಗ್ಗೆ ಕೂಡ ಯಾರೋ ಪುಣ್ಯಾತ್ಮರು ಗಂಟೆಗಟ್ಟಲೆ ಭಾಷಣ ಮಾಡಿ ಕೊರಿತಿದ್ರು. ಅದಕ್ಕೊಂದಿಷ್ಟು ಉಗಿದ್ರು ಅವರು. ಕೊನೆಗೆ ಅಲ್ಲಿ ಅವರು ಮಾತಾಡಿದ್ರೆ ಸಾಕು ನಗೋವಂತ ಪರಿಸ್ಥಿತಿ ಕ್ರಿಯೇಟ್ ಆಯ್ತು. ಆದ್ರೆ ಅವರು ಹೇಳ್ತಿದ್ದಿದ್ದೆಲ್ಲಾ ಕಟುಸತ್ಯಗಳು. ಮಧ್ಯೆ ಒಂದು ಕಡೆ ತುಂಬಾ ಸೀರಿಯಸ್ ಆದ್ರು. ಮಧ್ಯಾಹ್ನ ಊಟದ ಟೈಮಿಗೆ ಎದ್ದು ಹೋಗೇ ಬಿಟ್ರು. ಅದು ನಾನು ತೇಜಸ್ವಿಯವ್ರನ್ನ ಮೊಟ್ಟಮೊದಲನೇ ಸಲ ನೋಡಿದ್ದು. ನಂತರ ಟಿವಿಗಳಲ್ಲಿ ಬಂದಾಗ, ಅಥವ ಪೇಪರ್ ನಲ್ಲಿ ಅವರ ಬಗ್ಗೆ ಬಂದಾಗಲೆಲ್ಲಾ ತಪ್ಪದೇ ನೋಡ್ತಿದ್ದೆ.

ಇನ್ನೊಂದ್ಸಾರ್ತಿ ನಾನು, ಜಯಂತ್ ಕಾಯ್ಕಿಣಿ ಎಲ್ಲಾ ಸ್ನೇಹಿತರಾದ ನಂತರ, ಮುಂಗಾರುಮಳೆ ರಿಲೀಸ್ ಆದ ನಂತರ ಒಂದ್ಸಾರ್ತಿ ಜಯಂತ್ ಕಾಯ್ಕಿಣಿಯವರ ಪುಸ್ತಕ ಬಿಡುಗಡೆಗೆ ಬಂದಿದ್ರು. ಅವತ್ತು ಬಹಳ ಆನಂದ ಆಯ್ತು ಅವರನ್ನ ನೋಡಿ. ಅವತ್ತು ಬಹಳ ಆನಂದ ಆಯ್ತು ಅವರನ್ನ ನೋಡಿ. ಮಾಮೂಲಿದೊಂದು ಪ್ಯಾಂಟು, ಬುಶ್ ಷರ್ಟ್ ಹಾಕ್ಕೊಂಡು ಯಾವ ತಲೆ ಬಿಸಿನೂ ಇಲ್ಲ ಅನ್ನೊವಷ್ಟು ಆರಾಮಾಗಿ ಒಂದು ಛೇರ್ ನಲ್ಲಿ ಕೂತಿದ್ರು. ಮಾತಾಡಿಸ್ಲಿಲ್ಲ ಅವತ್ತು. ಆದರೆ ಮುಖತಃ ಸಂವಹನಕ್ಕಿಂತಲೂ ಸಾವಿರಪಟ್ಟು ಸಂವಹನ ಒಬ್ಬ ಓದುಗನಾಗಿ ಅವರ ಜೊತೆಗಿದೆ ಅಂತ ನಾನು ಹೇಳಬಹುದು.

ಭಟ್ಟರ ಬರವಣಿಗೆಯ ಮೇಲೆ ಪ್ರಭಾವ…?

“ನಾನು ತೇಜಸ್ವಿಯವರನ್ನ ಅಥವ ಬೇಂದ್ರೆಯವರನ್ನ ಓದಿರಲಿಲ್ಲ ಅಂದಿದ್ರೆ, ಈಗ್ಲೇ ಸಿನಿಮಾದಲ್ಲಿ ಅಧಮರ ಥರ ಇದೀನಿ ಇನ್ನಷ್ಟು ಅಧಮನಾಗಿ ಬಿಡ್ತಿದ್ನೊ ಏನೊ ಗೊತ್ತಿಲ್ಲ. ತುಂಬಾ ದೊಡ್ಡ ಪ್ರಭಾವ ಇದೆ ತೇಜಸ್ವಿಯವರದ್ದು ವೈಯುಕ್ತಿವಾಗಿ ನನ್ನ ಮೇಲೆ. ಜೊತೆಗೆ ಮಾರ್ಕ್ ಟ್ವೈನ್ ಅಂತ ಒಬ್ಬ ಇಂಗ್ಲೀಷ್ ಬರಹಗಾರ, ನನಗೆ ತುಂಬಾ ಇಷ್ಟ ಆವನು, ಆತನ ಪ್ರಭಾವ ಸಹ ತುಂಬಾ ಇದೆ. ಅದು ಹೇಗೆ ಅಂತ ಹೇಳೋದು ಕಷ್ಟ. ತೇಜಸ್ವಿಯವರದ್ದು ಒಂದು ವಕ್ರ ವಿನೋದ, ಏನೋ ಒಂದು ಥರದ ವಿಡಂಬನೆ, ಸೀರಿಯಸ್ ಆದಾಗ ಅದಕ್ಕಿಂತಲೂ ಸೀರಿಯಸ್ ಆಗೋದಿಕ್ಕೆ ಸಾಧ್ಯನೇ ಇಲ್ಲ ಒಬ್ಬ ವ್ಯಕ್ತಿ ಅನ್ನೋ ಬರವಣಿಗೆಯ ಧಾಟಿ ಎಲ್ಲ ಇದ್ಯಲ್ಲ ಅದು ಎಲ್ಲೆಲ್ಲಿ, ಹ್ಯಾಗ್ಯಾಗೆ ನಮ್ಮ ತಲೆ ಅಥವ ಮನಸ್ಸನ್ನ ಆವರಿಸುತ್ತೆ? ಅಂತ ಹೇಳೋದು ತುಂಬಾ ಕಷ್ಟ. ಒಬ್ಬ ಓದುಗನಾಗಿ ಮಾತ್ರ ಅದನ್ನ ಅನುಭವಿಸೋಕೆ ಸಾಧ್ಯ ಅದನ್ನ. ನಾವಿಲ್ಲಿ ಸಂದರ್ಶನ, ಪಂದರ್ಶನ ಅಂತ ದೊಡ್ಡಸ್ತಿಕೆ ಮೆರೆಯೋವಂತ ಟೈಮಲ್ಲಿ ಕಿಟಕಿ ಆಚೆ ಬದುಕು ಅಲ್ಲೆಲ್ಲೋ ಅದರ ಪಾಡಿಗೆ ಅದು ನಡೀತಿರುತ್ತೆ. ಅಲ್ಲೆಲ್ಲೋ ಒಂದು ಚಿಕ್ಕ ಆಕ್ಸಿಡೆಂಟ್ ಆಗಿರಬಹುದು, ಇನ್ಯಾರಿಗೊ ಪ್ರೀತಿ ಆಗಿರಬಹುದು, ಇನ್ನೊಬ್ಬನಿಗೆ ಮಗಳು ಹುಟ್ಟಿರಬಹುದು, ಆ ರೀತಿಯ ಒಂದು ಟೋನ್ ಇರುತ್ತೆ ಅವರ ಬರವಣಿಗೆನಲ್ಲಿ.

ಅವರ ‘ಪರಿಸರದ ಕತೆ’ ಯಾವುದೇ ಕಾದಂಬರಿಗಿಂತ ಲಕ್ಷಪಟ್ಟು ಓದಿಸ್ಕೊಂಡ್ ಹೋಗುತ್ತೆ. ಅದರಲ್ಲೆಲ್ಲಾ ಡೌನ್ ಟು ಅರ್ಥ್ ಅಂತೀವಲ್ಲ ಅಂತ ರೂಟ್ ಲೆವೆಲ್ ಅಪ್ರೋಚ್ ಇದೆ. ಅದಕ್ಕಿಂತಲೂ ಡೌನ್ ಟು ಅರ್ಥ್ ಆಗೋಕೆ ಸಾಧ್ಯಾನೇ ಇಲ್ಲ ಒಬ್ಬ ಬರಹಗಾರ. ಅವರ ದೃಷ್ಟಿಕೋನದ ಜೊತೆಗೆ ಅಕ್ಕಪಕ್ಕದವರ ಅನುಭವಗಳನ್ನೂ ಸೇರಿಸಿ ಒಂದು ಕಥೆ ಅಲ್ಲದ ಕಥೆ ಹೇಳೋದಿದೆಯಲ್ಲ, ಆ ದೃಷ್ಟಿನಲ್ಲಿ ಹೇಳೋದಾದ್ರೆ ’ಪರಿಸರದ ಕತೆ’ ವಿಶ್ವದಲ್ಲೇ ಮೊಟ್ಟಮೊದಲ ಪ್ರಯೋಗ. ಆ ಥರದ್ದನ್ನೆಲ್ಲ ಬರೆಯೋದಕ್ಕೆ ಎಷ್ಟು ಸಿಂಪಲ್ ಆದ್ರೂ ಸಾಲದು, unlearning ಮಾಡ್ಕೊಂಡ್ರು ಸಾಲದು. ನಮ್ಮನ್ನ ನಾವು ಬೌದ್ಧಿಕವಾಗಿ ಖಾಲಿ ಮಾಡ್ಕೊಂಡಾಗ ಹೊಸದು ತುಂಬಿಕೊಳ್ತಾ ಹೋಗುತ್ತಲ್ವ, ಆ ರೀತಿಯ ಒಂದು unlearning ಇತ್ತು ಅವರಿಗೆ. ಸೊ ಬಹಳ ಜನರಿಗೆ ಮಾದರಿಯಾಗಬೇಕಾದ ಬರಹಗಳವು. ನನಗೆ ತಿಳಿದ ಮಟ್ಟಿಗೆ ಕಾರಂತರ ನಂತರ ತುಂಬಾ ದೊಡ್ಡ ದೊಡ್ಡ ವಿಚಾರಗಳನ್ನ ತುಂಬಾ ಸರಳವಾಗಿ ಕಟ್ಟಿಕೊಟ್ಟವರು ತೇಜಸ್ವಿ. ಅದನ್ನ ಅವರು ’ಮಿಲೇನಿಯಂ ಸೀರೀಸ್’ನಲ್ಲಿ ಮಾಡಿದಾರೆ. ಬಹುಶಃ ಬಹಳ ಜನ ಸಾಹಿತಿಗಳಿಗೆ ಸೈನ್ಸ್ ತುಂಬಾ ಆಕರ್ಷಿಸುತ್ತೊ ಏನೊ ನನಗೊತ್ತಿಲ್ಲ, ಆದರೆ ಬಹುಪಾಲು ಸಾಹಿತಿಗಳು ಸೈನ್ಸ್ ಕಡೆ ಶಿಫ್ಟ್ ಆಗ್ತಾರೆ.

ವಿಜ್ಞಾನವನ್ನ ತುಂಬಾ ಹತ್ತಿರದಿಂದ ನೋಡೋಕೆ ಶುರು ಮಾಡ್ತಾರೆ. ‘ಮಿಲೇನಿಯಂ ಸಿರೀಸ್’ ಅಂತ ಒಂದು ಪ್ರಯೋಗ. ಆಮೇಲೆ ಎಷ್ಟೋ ಸಾಹಿತ್ಯದಲ್ಲಿ ಬೇಡದ ಹಿಂಡಿಬೂಸ ಇರುತ್ತೆ, ಯಾವತ್ತೂ ಯಾರೂ ತೆಗೆದು ನೋಡದ ಪುಸ್ತಕಗಳಿರ್ತಾವೆ. ಆ ಥರದ ಪುಸ್ತಕಗಳಲ್ಲ ಅವು, ಅಥವ ಕೇವಲ ಮಾರ್ಕೆಟ್ ಇದೆ ಅಂತ ಬರೆದಂತವೂ ಅಲ್ಲ. ಅದೊಂದು ಜ್ಞಾನ. ಅದರಿಂದ ಅವರೇನೊ ಥ್ರಿಲ್ ಆಗಿರ್ತಾರೆ, ಅದನ್ನ ಓದುಗರ ಜೊತೆ ಹಂಚಿಕೊಳ್ಳಬೇಕು ಅನ್ನಿಸಿರುತ್ತೆ ಅವರಿಗೆ. ಆಮೇಲೆ ಅವರ ಮತ್ತೊಂದು ಶ್ರೇಷ್ಠ ಕೊಡುಗೆ ಕನ್ನಡ ಸಾಹಿತ್ಯಕ್ಕೆ ಅಂದರೆ ‘ಜಿಮ್ ಕಾರ್ಬೆಟ್’ನ ಬೇಟೆಗೆ ಸಂಬಂಧಪಟ್ಟ ಪುಸ್ತಕಗಳನ್ನ ಅನುವಾದಿಸಿದ್ದು, ‘ಕಾಡಿನ ಕಥೆಗಳು’. ಅದಂತೂ ದೊಡ್ದ ಪ್ರಯೋಗ ಅಂತಾನೇ ನನ್ನ ಭಾವನೆ. ಇನ್ನೂ ಒಂದು ಮುಖ್ಯವಾದ ವಿಚಾರ ಅಂದ್ರೆ ಅವರ ಬರವಣಿಗೆನಲ್ಲಿ ಇಲ್ಲೆಲ್ಲೋ ಕಥೆ ಬೆಳೆಸೋದಕ್ಕೆ ಕಷ್ಟಪಟ್ಟಿದಾರೆ, ಇಲ್ಲಿ ತಿಣುಕಾಡಿದಾರೆ ಅಂತ ಅನ್ನಿಸೋದೆ ಇಲ್ಲ. ನೀಟಾಗಿ ಬರೆದು, ಪ್ಯಾಕ್ ಮಾಡಿ ಕೈಗೆ ಇಟ್ಟಹಾಗಿರುತ್ತೆ ಅವರ ಬರವಣಿಗೆ. ಪ್ರಾಯಶಃ ಬಹಳ Rare ಆ ರೀತಿಯ ಬರಹಗಾರರು ನಮ್ಮಲ್ಲಿ. ಅವರ ಬರಹಗಳು ಹೆಚ್ಚು ಯುವ ಪೀಳಿಗೆ ಅಂತ ಕರೀತೀವಲ್ಲ ಅವರನ್ನ ಯಾಕೆ ಹೆಚ್ಚು ಕಾಡಿಸ್ತಾವೆ ಅಂದ್ರೆ ಬಹುಶಃ ಅವರ ಸರಳತೆ ಇರಬಹುದು ಅಥವ ಪ್ರಾಮಾಣಿಕತೆ ಇರಬಹುದು. ಅಸಾಧಾರಣವಾದ ಪ್ರಾಮಾಣಿಕತೆ ಇತ್ತು ಅವರಲ್ಲಿ. ಆ ಮನಸ್ಥಿತಿನಲ್ಲಿ ಏನನ್ನ ಗೀಚಿದರೂ ಕೂಡ ಅದು ಯಾವ ಕಾಲದ ಹುಡುಗರಿಗೂ ಇಷ್ಟ ಆಗುತ್ತೆ ಅನ್ನೋದು ನನ್ನ ನಂಬಿಕೆ.

