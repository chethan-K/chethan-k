---
layout: post
title: "ಕಾವೇರಿ ತಳಮಳ(ಲೇಖನ)"
date: 2012-10-06
comments: false
categories: 
---


ನನ್ನ ಸಹೋದ್ಯೋಗಿ ' ಏನ್ರೀ ಕಾವೇರಿ ಗಲಾಟೆ  ನಡೀತ ಇದೆ.  ಅದರ ಬಗ್ಗೆ ಏನಾದ್ರು ಬರಿತೀರ ಅಂದುಕೊಂಡಿದ್ದೆ. , ನೀವು ಇನ್ನು ಕವನದ  ಮೂಡಲ್ಲೇ ಇದೀರ ' ಅಂತ ಕೇಳಿದ್ರು.     'ನನಗೆ ಈ ವಿಷಯದ ಬಗ್ಗೆ ಅಷ್ಟು  ಗೊತ್ತಿಲ್ಲ ರೀ.  ಆದರು ಅವರು ಇವರು ಇದರ ಬಗ್ಗೆ ಹೇಳಿದ್ದನ್ನ ಅವರವರ ಮಾತಿನಲ್ಲೇ ನನ್ನ  ಫೆಸ್-ಬುಕ್ಕಲ್ಲಿ ಶೇರ್ ಮಾಡ್ತಾ ಇರ್ತೀನಿ. ' ಎಂದೆ.     'ಅಂದರೆ ನೀವು  ತಮಿಳುನಾಡಿಗೆ ಸಪೋರ್ಟಾ!!   ಇದರಲ್ಲಿ ಗೊತ್ತು ಮಾಡಿಕೊಳ್ಳೋದು ಏನ್ರಿ ಇದೆ.  ನೀರು ಬಿಡ್ತಾ ಇದಾರೆ.  ಅದನ್ನ ಬಿಡಬಾರದು ಅಂತ ಹೇಳ ಬೇಕು ಅಷ್ಟೇ.  ' ಅಂದ್ರು.   'ಹೌದು!! ನಮ್ಮ ರೈತರ ಮೇಲೆ ಮೋಸ ಆಗ್ತಿದೆ ಅನ್ನೋದು ಮೇಲಿಂದಲೇ  ಗೊತ್ತಾಗತ್ತೆ.   ಅದಕ್ಕೇ!!  ವಿಷಯ ಸ್ಪಷ್ಟವಾಗಿ ಗೊತ್ತಿಲ್ಲದೇ ಇದ್ದರೂ ಸಪೋರ್ಟ್ ಮಾಡ್ತಾ ಇದೀನಿ.  ಆದರೆ ಇದರ ಬಗ್ಗೆ ಬರೆಯೋದಕ್ಕೆ ನನಗೆ ಸ್ವಂತಕ್ಕೆ ಅಂತ ಯಾವುದೇ ವಿಚಾರಗಳಿಲ್ಲ.  ' ಎಂದೆ.   'ರೀ!! ಏನೇನೋ!! ಬರೀತಾ ಇರ್ತೀರ.  ತಾಯ್ನಾಡಿನ ವಿಷಯ ಬಂದಾಗ ಡೌಟ್ ಇಟ್ಕೊಳ್ಳದೆ ನಮ್ಮ ನಮ್ಮ ಮಿತಿಯಲ್ಲಿ ಹೋರಾಟಕ್ಕೆ ಇಳಿಬೇಕು.  ಒಗ್ಗಟ್ಟು ಅಂದ್ರೆ ಏನು ಅನ್ನೋದನ್ನ ತಮಿಳರನ್ನ ನೋಡಿ ಕಲಿತುಕೊಳ್ರಿ. ' ಅಂದ್ರು.   'ಅಯ್ಯಯ್ಯೋ ನೀರು ಬಿಟ್ಟಿರೋದು ಶೆಟ್ರು!!  ನಾನೇ!! ಹೋಗಿ ಕೆ -ಆರ್ - ಎಸ್ ಗೇಟು ತೆಗೆದಿರೋ ಹಂಗೆ ನನಗ್ಯಾಕ್ರಿ ಬಯ್ತಾ ಇದೀರ.  ಸರಿ!!!  ಈಗ ಒಬ್ಬ  ಶ್ರೀಸಾಮಾನ್ಯನಾಗಿ ನನ್ನ ಏನ್ ಮಾಡು ಅಂತೀರ.  ನಾಳೆ ಕಾವೇರಿ ಗಲಾಟೆ ಬಂದ್ ಗೆ ಸಪೋರ್ಟ್ ಮಾಡಿ ಒಂದಿನ ಫುಲ್ ಮನೇಲಿ ಇರ್ತೇನೆ.  ಯಾವುದಾದರು ಶಾಂತಿಯುತವಾದ ಮೆರವಣಿಗೆ ಏನಾದ್ರು ಆದರೆ ಅವರ ಜೊತೆ ಹೋಗಿ ಬರ್ತೇನೆ.  ' ಎಂದೆ.   ' ಟಿಪಿಕಲ್ ಟೆಕ್ಕಿ ರೀತಿ ಮಾತಾಡ್ತಿರಲ್ಲ.  ನೀವು ಮನಸ್ಸಿಗೆ ಬಂದದ್ದನ್ನೆಲ್ಲಾ ಬರೆಯೋದಕ್ಕೆ ಈ ಭಾಷೆ ನಿಮಗೆ ಸುಂದರವಾದ ಪದಗಳನ್ನ,  ವ್ಯಾಕರಣವನ್ನ ನೀಡಿದೆ.  ಈಗ ಅದೇ ಭಾಷೆಯ ನೆಲಕ್ಕೆ,  ಅಸ್ತಿತ್ವಕ್ಕೆ ಧಕ್ಕೆ ಬಂದಿದೆ ಅಂದಾಗ, ಅದರ ಬಗ್ಗೆ ನಾಲ್ಕು ಸಾಲುಗಳು ಬರೆದು ನಿಮ್ಮ ಸಾಮಾಜಿಕ ಬದ್ಧತೆಯನ್ನ ತೋರಿಸೋದು ಬಿಟ್ಟು ತುಂಬಾ ಕೇರ್ ಲೆಸ್ ಆಗಿ, ಅಭಿಮಾನಶೂನ್ಯರ ರೀತಿ ಮಾತಾಡ್ತೀರಲ್ಲ' ಅಂದ್ರು.   ಅವರು ಹೇಳಿದ್ರಲ್ಲೂ ನ್ಯಾಯ ಇತ್ತು.  ಸಮಸ್ಯೆಯ ಮೂಲಕ್ಕೆ ಹೋದರೆ ನಮ್ಮ ನೆಲದಲ್ಲಿ ಬಿದ್ದ ನೀರಿನ ಮೇಲೆ ಸಂಪೂರ್ಣ ಅಧಿಕಾರ ನಮಗಿದೆ.  ಅದನ್ನ ನಾವು ಮೊದಲು ಸಾಕಷ್ಟು ಬಳಸಿದ ಮೇಲೆ ಬೇರೆಯವರ ಬಗ್ಗೆ ಯೋಚಿಸಬಹುದು.  ಅವಶ್ಯಕತೆಗಳು ಪೂರ್ತಿ ಆಗದೆ ಇದ್ರೆ ಅಭಿಮಾನ,  ಆಕ್ರೋಶಗಳು ಎಲ್ಲಾ ಬೇಸಿಕ್ ಫಂಡಾ ಗಳನ್ನ ಚಿಂದಿ ಮಾಡುತ್ತೆ.   ಕರ್ನಾಟಕದವರು ಕೇಂದ್ರದವರ ಕಣ್ಣಿಗೆ ಅಲ್ಪಸಂಖ್ಯಾತರ ಹಾಗೆ ಕಾಣ್ತೇವೆ.  ಸಂಪೂರ್ಣ ಬಹುಮತ ಪಡೆದು ಪ್ರತಿ ಸಾರಿ ಆಡಳಿತಕ್ಕೆ ಬರೊ ತಮಿಳುನಾಡಿನ ಪ್ರಾದೇಶಿಕ ಪಕ್ಷಗಳು ಕೇಂದ್ರದ ಮೇಲೆ ಒತ್ತಡ ಹೇರಿ ತಮ್ಮ ಕೆಲಸ ಮಾಡಿಸಿ ಕೊಳ್ತಾರೆ.  ನಮ್ಮ ಕರ್ನಾಟಕದ ದುರಾದೃಷ್ಟ ಏನಪ್ಪಾ ಅಂದ್ರೆ ಇಲ್ಲಿ ಬರೊ ಸರ್ಕಾರ ಅಲ್ಲಿ ಇರಲ್ಲ,  ಅಲ್ಲಿ ಇದ್ದಾಗ ಇಲ್ಲಿ ಬೇರೆ ಸರ್ಕಾರ ಇರತ್ತೆ.  ಆದರೆ ನ್ಯಾಯ ನೀತಿ ಕೇಳೋದಕ್ಕೆ ಅಂತಾನೆ ಸುಪ್ರಿಂ ಕೋರ್ಟ್ ಇದೆ.  ತಮಿಳು ಮತ್ತು ಕನ್ನಡ ಎರಡು ದೇಶಗಳು.  ವೈವಿಧ್ಯತೆ ಅನ್ನೋದು ಸಿಕ್ಕಾಪಟ್ಟೆ ಇರೋದ್ರಿಂದ ಹೊಂದಾಣಿಕೆ ಮರೀಚಿಕೆ.  ಕಾನೂನು ಬದ್ಧವಾಗಿಯೇ ಎಲ್ಲಾ ಆಗಬೇಕು.  ಈಗ ಸಮಸ್ಯೆಯ ತೀವ್ರತೆ ಅರಿವಾಗಿರಬೇಕಿರುವುದು ಸುಪ್ರಿಂ ಕೋರ್ಟಿಗೆ.  ಅದನ್ನ ಅವರಿಗೆ ಗಟ್ಟಿಯಾಗಿ ಮನವರಿಕೆ ಮಾಡಿಕೊಡಬೇಕು.  ಅದಕ್ಕೇ ಅಂತ ದೊಡ್ಡ ದೊಡ್ಡ ಲಾಯರ್ ಗಳಿದ್ದಾರೆ, ಎಲ್ಲಾ ತಿಳಿದಿರೋ ಮೇಧಾವಿಗಳಿದ್ದಾರೆ, ಮಾತುಗಾರರಿದ್ದಾರೆ.  ಇದನ್ನೆಲ್ಲಾ ಆಡಳಿತ ಯಂತ್ರಕ್ಕೆ ಮನದಟ್ಟು ಮಾಡಿಕೊಡೋದಕ್ಕೆ ಅಂತಾನೆ ಫುಲ್ - ಟೈಮ್ ಸಮಾಜ ಸೇವಕರಾದ ನಮ್ಮ ಜನಪ್ರತಿನಿಧಿಗಳಿದ್ದಾರೆ.  ಆದರೂ.   ಒಬ್ಬ ಶ್ರೀ ಸಾಮಾನ್ಯ ಈ ಸಮಸ್ಯೆಗೆ ಹೇಗೆ ಪ್ರತಿಕ್ರಿಯಿಸಬಹುದು ಅನ್ನೋದನ್ನ ತಿಳಿಸಿ ಹೇಳಿದ್ರೆ ಸಂತೋಷ. 
