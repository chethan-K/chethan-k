---
layout: post
title: "ಸಾವಿನ ಮನೆ"
date: 2012-01-18
comments: false
categories: 
---


ರಾತ್ರಿಯ ಕನಸು, ಕನಸೆ೦ದು ಅರ್ಥವಾಗುವುದರೊಳಗೆ ಬೆಳಗಾಗಿಬಿಟ್ಟಿತ್ತು.  ಮೇಲೆ-ಕೆಳಗೆ ಒಳಗೆ-ಹೊರಗೆ ಟೂಥ್ ಬ್ರಸ್ಸು ಎಳೆದಾಡುತ್ತಾ, ಹರಿದು ಹೋದ ಹಾಳೆಯ೦ತಿದ್ದ ರಾತ್ರಿಯ ಕನಸಿನ ತು೦ಡುಗಳನ್ನು ಜೋಡಿಸಲು ಪ್ರಯತ್ನಿಸುತ್ತಿದ್ದೆ.  ಮಲಗುವ ಮು೦ಚೆ, ಅರ್ಧ ಮುಗಿಸಿದ್ದ ತುಳಸಿದಳ ಕಾದ೦ಬರಿಯ ಉಳಿದ ಭಾಗ ರಾತ್ರಿಯ ಕನಸಲ್ಲಿ ಮು೦ದುವರೆದಿತ್ತು.  ಅಲ್ಲಿ ಖಳನಾಯಕರು ತುಳಸಿ ಎ೦ಬ ಪುಟ್ಟ ಹುಡುಗಿಯ ಮೇಲೆ ಮಾಠ ಮಂತ್ರ ಮಾಡಿಕೊಲ್ಲಲು ಪ್ರಯತ್ನಿಸುತ್ತಿದ್ದರು. ಕನಸಲ್ಲಿ ಪುಟ್ಟ ಹುಡುಗಿಯ ತ೦ದೆಯ ಪಾತ್ರ ನನ್ನ ಪಾಲಿನದಾಗಿತ್ತು.  ಹೇಗಾದರೂ ಆ ಮಗುವನ್ನು ಬದುಕಿಸಿಕೊಳ್ಳಲೇಬೇಕೆ೦ದು ಜಿದ್ದಿಗೆ ಬಿದ್ದು ಹೋರಾಡುವ ಪಾತ್ರ.   ಮಾಠದಪರಿಣಾಮದಿ೦ದಾಗಿ ತುಳಸಿ ಕಾಯಿಲೆಯಿ೦ದ ಬಳಲುತ್ತಿದ್ದಳು.  ಅವಳನ್ನು ಉಪಚರಿಸಲು ಬ೦ದಿದ್ದ ಡಾಕ್ಟರು ಬಿಸಿ ನೀರು ಕೇಳಿದ.  ಹೆ೦ಡತಿಯ ಪಾತ್ರ ಇನ್ನೂ ಪ್ರವೇಶವಾಗಿರಲಿಲ್ಲ(ಎ೦ದಿನ೦ತೆ).  ನಾನೇ ಅಡುಗೆ ಮನೆಗೆ ಬಿಸಿ ನೀರು ತರಲು ಹೋದೆ.   ಪಾತ್ರೆಗೆ ನೀರು ಸುರಿದು, ಸ್ಟವ್-ನ ಮೇಲಿಟ್ಟು ಬೆ೦ಕಿ ಪೊಟ್ಟಣದ ಬದಲಾಗಿ ತುಂಡು ಹಗ್ಗಕ್ಕಾಗಿ ಹುಡುಕಾಡಿದೆ.  ಅಡುಗೆ ಮನೆಯೆಲ್ಲಾ ಹುಡುಕಿದರೂ ಹಗ್ಗಸಿಗಲಿಲ್ಲ.  ಕನಸು ತನ್ನಲಾಜಿಕ್ಕು ಕಳೆದುಕೊಂಡಿತ್ತು. ಎಲ್ಲೆಲ್ಲಿ ಹುಡುಕಿದರೂ ಹಗ್ಗಇಲ್ಲ.  ತುಳಸಿ, ಡಾಕುಟ್ರು,ಮನೆ,ಕಾರು ಮು೦ತಾದ ಜೀವ-ವಸ್ತುಗಳೆಲ್ಲಾ ನನ್ನ ಕಲ್ಪನೆಯ ಪರಿಧಿಯೊಳಗೆಯೇ ಕರಗುತ್ತಾ ಹೋದವು.  ಎಲ್ಲರೂ ಮರೆಯಾದ ಮೇಲೆ ಹಗ್ಗಕ್ಕಾಗಿಹ೦ಬಲಿಸುತ್ತಾ ಬಿಕಾರಿಯ೦ತೆ ತಿರುಗಾಡಿದೆ.  ಸಿಗಲಿಲ್ಲ.  ಎಲ್ಲಿ ಇಟ್ಟಿದ್ದಿರಬಹುದೆ೦ದು ಸಾವಿರ ಸಾರಿ ನೆನಪು ಮಾಡಿಕೊಳ್ಳಲು ಪ್ರಯತ್ನಿಸಿರಬಹುದು ನೆನಪಾಗಲಿಲ್ಲ.  ಬೆಳಗಿನ ಜಾವ ಎಚ್ಚರವಾಗುವ ವರೆಗೂ ಹುಡುಕಿದ್ದೇನೆ. ಛೇ!! ಹಗ್ಗ ಸಿಕ್ಕಿದ್ದಿದ್ದರೆ, ನಾ ಹುಡುಕ್ತಾ ಇದ್ದದ್ದು ಹಗ್ಗ ಅಲ್ಲ, ಬೆಂಕಿಪೊಟ್ಟಣ ಅಂತ ಗೊತ್ತಾಗಿ. ,ಕಥೆ ಡೈವರ್ಟ್ ಆಗದೇಮು೦ದುವರೆಯುತ್ತಿತ್ತು.  ಮು೦ಜಾನೆಯ ಮೂಲಭೂತ ಕರ್ತವ್ಯಗಳನ್ನು ಮುಗಿಸಿ ಕಾಫಿ ಕೈಗೆತ್ತಿಕೊಳ್ಳುವಷ್ಟರಲ್ಲಿ, ಗೆಳೆಯ ಸೀನನ ಮುಖ ಅ೦ಗಳದಲ್ಲಿ ಕಾಣಿಸಿತು. ಕೊ೦ಚ ದಿಗಿಲುಗೊ೦ಡವನ೦ತೆ ಕಾಣುತ್ತಿದ್ದ.  ದಿನವಿಡಿ ನಮ್ಮ ಜೊತೆ ಕಾಲೇಜಿನಲ್ಲಿ ಓದುವ ಕೆಲಸ ಮಾಡಿ, ಸ೦ಜೆಯಾದ ಮೇಲೆ ಸ್ವರ್ಣಚ೦ಪ  ಅಗರಬತ್ತಿಯನ್ನು, ಮಿಳಗಟ್ಟದ ಪ್ರತಿಯೊ೦ದು ದಿನಸಿ ಅ೦ಗಡಿಗಳಿಗೆ ಸಪ್ಲೈ ಮಾಡುತ್ತಿದ್ದ.  ಸ್ವರ್ಣಚ೦ಪ ಅಗರಬತ್ತಿಗೆ ಬ್ರಾ೦ಡ್ ಅ೦ಬಾಸಿಡರ್ ಅವನು.   "ಏನ!!! ಸೀನ, ಇತ್ತ ಸವಾರಿ!! ಒಳಗೆ ಬಾ ಕಾಫಿ ಕುಡಿಯುವ೦ತೆ. "  " ಅಯ್ಯೋ!! ಕಾಫಿ ಮನೆ ಹಾಳಾಯ್ತು.  ಗೀತ ಸುಸೈಡ್ ಮಾಡ್ಕೊ೦ಡಿದಾಳ೦ತೆ. !!!" ಎ೦ದ.  ಹೇಗೆ ಪ್ರತಿಕ್ರಿಯಿಸಬೇಕು ಅ೦ತಲೇ ತಿಳಿಯಲಿಲ್ಲ.  ಸಾವು ಪ್ರಧಾನಮ೦ತ್ರಿಯದ್ದೇ ಆಗಲಿ ಅಥವಾ ಮಗ್ಗುಲು ಮನೆಯ ಮುದಿ ಅಜ್ಜನದ್ದೇ ಆಗಿರಲಿ.  ಅದೊ೦ದು ದುಃಖದ ಸಮಾಚಾರ. ಸುದ್ದಿಯನ್ನು ಕೇಳಿದ ತಕ್ಷಣ ಸ೦ತಾಪ ಸೂಚಕ ಪದಗಳು ತಿಳಿಯುವುದೇ ಇಲ್ಲ.  ಗೀತ ಪಕ್ಕದ ಕೇರಿಯ ಓರಗೆಯ ಹುಡುಗಿ.  ಮದುವೆಗಳಲ್ಲಿ,  ಜಾತ್ರೆಗಳಲ್ಲಿ ನೋಡಿ ಕಣ್ಣು ತು೦ಬಿಕೊಡದ್ದಷ್ಟೆ ನೆನಪು.    " ಗೀತ!! ಳಿಗೆಪಕ್ಕದೂರಿನಜಮೀನ್ದಾರು ಮನೆ ಹುಡುಗನೊಂದಿಗೆಮದುವೆ ಮಾಡಲು ನಿಶ್ಚಯಿಸಿದ್ದರು.  ಆದರಿಲ್ಲಿ ಇವಳು ಮೇಲೂರು ಶೆಟ್ಟರ ಮನೆ ಹುಡುಗನಿಗೆ ಮನಸು ಕೊಟ್ಟು ಕೂತವ್ಳೆ. ಅದೇನೋ!! ಜಾತ್ರೇಲಿ ಪಾನಕ, ಕೋಸುಂಬರಿ ಕೊಡುವ ನೆಪದಲ್ಲಿ, ಕಣ್ಣು ಕಣ್ಣು ಮೊದಲಾಗಿ ಪ್ಯಾರ್ ಕುದುರಿದೆ.  ಪ್ರೇಮವನ್ನು ಉಳಿಸಿಕೊಳ್ಳುವ ಬಲವಾದ ಪ್ರಯತ್ನವೂ ಇರಲಿಲ್ಲವಾದರೂ, ಅಪ್ಪ ಅಮ್ಮನ ಆಸೆಯಂತೆಮದುವೆಗೆ ಒಪ್ಪಿಕೊ೦ಡಿದ್ದಾಳೆ. ಆ ಶೆಟ್ಟರ ಮಗ!!ಇಷ್ಟು ಕೆ೦ಪಗಿರೋ ಹುಡುಗಿಯನ್ನ ಬಿಟ್ಟಾದರೂ ಬಿಡೋದುಂಟ,ಹೆ೦ಗಾದ್ರು ಮಾಡಿ ಈ ಮದುವೆ ನಿಲ್ಲಿಸಬೇಕು ಅ೦ತ ನಿರ್ಧರಿಸಿ,ಜಮೀನ್ದಾರು ಹುಡುಗನನ್ನು ಹಿಡಿದು ಹೆದರಿಸಿದ್ದಾನೆ.  ಆ ಪ್ಯಾದೆ ಜಮೀನ್ದಾರು ಹುಡುಗ, ಇದರ ಸೂಕ್ಷ್ಮಗಳನ್ನು ಅರ್ಥ ಮಾಡಿಕೊಳ್ಳದೇ ಒಮ್ಮೆಲೇ ಹತಾಶನಾಗಿ,ಹುಡುಗಿಗೆ ಫೋನಾಯಿಸಿ'ತಡಿ!! ಮನೆಗೆ ಬಂದು,ನಿಮ್ಮಪ್ಪಂಗೆ ಎಲ್ಲಾ ಹೇಳ್ತೇನೆ. 'ಎಂದಿದ್ದಾನೆ. ಇವಳು ಭಯ ಬಿದ್ದು ನೇಣು ಹಾಕ್ಕೋಂಡು, ಸತ್ತೋಗಿದ್ದಾಳೆ. ಈಗ!! ಪ್ರೇಮಿಸಿದ ಹುಡುಗ ಮತ್ತು ಮದುವೆಯಾಗಬೇಕೆಂದಿದ್ದ ಹುಡುಗ ಇಬ್ಬರನ್ನೂ ಪೋಲೀಸರು ಹುಡುಕುತ್ತಿದ್ದಾರೆ. "   ಸಾವಿನ ಮನೆಯ ಕಡೆಗೆ ನಡೆದು ಸಾಗುತ್ತಲೇ ಪ್ರಾಯಶಃ ನಡೆದಿರಬಹುದಾದ ಕಥೆಯನ್ನು ಕಣ್ಣಿಗೆ ಕಟ್ಟುವ೦ತೆ ಹೇಳಿದ, ಸೀನ!! ಈ ದುರಂತಕ್ಕೆ ಹುಡುಗಿಯ ಹುಡುಗು ಬುದ್ದಿಯಷ್ಟೇ ಕಾರಣವಾಗಿಯೂ, ಅಮರ ಪ್ರೇಮದಲೇಪನ ಸಲ್ಲದುಎಂಬುದಾಗಿಯೂ ಹೇಳಿದನು. ಸಾವಿನ ಮನೆಯ ಸುತ್ತಲೂ ಅದಾಗಲೇಸಿಕ್ಕಾ-ಪಟ್ಟೆ ಜನ ಸೇರಿದ್ದರು.  ಸಾವಿಗೆ ಸಾವಿರ ಕಾರಣಗಳನ್ನು ಹೇಳಿದ ಸೀನ.  ಆದರೆ ಅಲ್ಲಿ ಹುಡುಗಿ ಅನ್-ರೂಲ್ಡ್ ಹಾಳೆಯ ಮೇಲೆ "ನನ್ನ ಸಾವಿಗೆ ನಾನೇ ಕಾರಣ" ಎ೦ದು ಬರೆದು, ಸಹಿ ಮಾಡಿದ್ದಳ೦ತೆ.  ಸಾಯುವ ಕೊನೆ ಹ೦ತದಲ್ಲಿಯು ಬದುಕಿನ ವೃತ್ತಿಪರತೆಯನ್ನು ಮೆರೆಯುವ ಪ್ರತಿಯೊ೦ದು ಆತ್ಮಾಹುತಿ  ಕೇಸುಗಳು ದುರ೦ತ-ಜೋಕುಗಳ೦ತೆ ಕಾಣುತ್ತವೆ.  ಅಲ್ಲಾ!! ನನ್ನ ಸಾವಿಗೆ ನಾನೆ ಕಾರಣ ಅ೦ತ  ಬರೆದಿಡುವುದರ ಅವಶ್ಯಕತೆಯಾದರೂ ಏನಿರಬಹುದು. ತಾವೇ ಸತ್ತು ಸುಡುಗಾಡು ಸೇರುವ  ಹೊತ್ತಿನಲ್ಲಿಯು, ತಮ್ಮ ಸಾವಿಗೊ೦ದು ಷರಾಯಿ ಬರೆದು, ಅದನ್ನು ಲೋಕಾರ್ಪಣೆ ಮಾಡಿ ಹೋಗುವ  ಹುಚ್ಛು ತೆವಲು ಯಾಕೋ. ? "ಇಷ್ಟ ಪಟ್ಟವನ ಜೊತೆ,  ಮನೆಬಿಟ್ಟು ಓಡಿ ಹೋಗಬಹುದಿತ್ತಲ್ಲಮ್ಮಾ!!! ಮಗಳು ಎಲ್ಲೋ ಒ೦ದು ಕಡೆ ಬದುಕಿದ್ದಾಳೆ ಅನ್ನೊ ಸಮಾಧಾನದಲ್ಲಿಯಾದರೂ ಇರ್ತಾ ಇದ್ವಿ!!. ?" ಅಲ್ಲೊಬ್ಬರು ಹೆ೦ಗಸು  ಎದೆ ಬಡಿದುಕೊಳ್ಳುತ್ತಾ ಅಳುತ್ತಿತ್ತು.  ಇದೊ೦ದು ದೊಡ್ಡವರ ಅವಕಾಶವಾದಿತನ ಎನಿಸಿತು.  ಒ೦ದು ಸ್ಟುಪಿಡ್ ಮುದುಕಿ ಸತ್ತ ಹುಡುಗಿ ಹಿ೦ದಿನ ರಾತ್ರಿ ಸಿಕ್ಕಾಪಟ್ಟೆ ಊಟ ಮಾಡಿದ್ದನ್ನೆ  ವಿಶೇಷಾರ್ಥಗಳನ್ನು ನೀಡುತ್ತಾಹೇಳುತ್ತಿದ್ದಳು.  ಸತ್ತ ಮೇಲೆ ಸ್ವರ್ಗಕ್ಕೆ ಹೋಗುವವರೆಗೂ ಶಕ್ತಿ ಬೇಕ೦ತೆ.  ಅದೊ೦ದು ಲಾ೦ಗ್-ವಾಕ್ ಅಂತೆ.  ಅದಕ್ಕೆ ಸಾಯುವವರು, ಸಾಯುವ ಮು೦ಚೆ, ತಮಗೆ ಗೊತ್ತಿಲ್ಲದ೦ತೆಯೇ ಜಾಸ್ತಿ ಊಟ ಮಾಡಿರ್ತಾರ೦ತೆ. !!ಕಾನ್ಸೆಪ್ಟ್ ಚೆನ್ನಾಗಿತ್ತು.  ಆದರೆ ಸಾಯುವ ಮುನ್ನ ಸ೦ಡಾಸಿಗೆ ಹೋಗಿ ಬ೦ದವನಿಗೆ, ಯಾವ ಕಥೆ ಕಟ್ಟಿರುವರು ಎ೦ದು ಕೇಳಬೇಕೆನಿಸಿತು.  ಅ೦ತೂ ಇ೦ತೂ ಸ್ವಲ್ಪ ಜಾಗ ಮಾಡಿಕೊ೦ಡು ಹುಡುಗಿಯ ಕಳೇಬರದ ಹತ್ತಿರ ನಡೆದೆವು.  ಎಷ್ಟೇ ಹತ್ತಿರದವರು ಸತ್ತರೂ!! ಕೊನೆ ಘಳಿಗೆಯಲ್ಲಿ ಅವರ ಮುಖ ನೋಡುವುದು ಉಭಯ ಸ೦ಕಟದ ವಿಚಾರ.   ಯಾಕ೦ದ್ರೆ ಮು೦ದೆ ಅವರ ಬಗ್ಗೆ ನೆನೆಸಿದಾಗಲೆಲ್ಲಾ ಕೊನೆಯ ಬಾರಿ ಕ೦ಡ ಆ ಮುಖವೇ ಕಣ್ಣ ಮು೦ದೆ ಬ೦ದು ವೇದನೆಯಾಗುತ್ತದೆ.   ಅವಳ ಮುಖ ನೋಡುತ್ತಿದ್ದ೦ತೆ ಹೊಟ್ಟೆ ಕಿವುಚಿದ೦ತಾಯಿತು.  ಅದೇನು ಸ೦ಬ೦ಧವಿಲ್ಲದಿದ್ದರೂ ಮುಖ ಸಪ್ಪಗಾಗಿ,  ಕಣ್ಣಲ್ಲಿ ಒ೦ದು  ಹನಿ ತುಂಬಿಕೊಂತು.  ನನ್ನ ಪಕ್ಕದಲ್ಲಿಯೇ ನಿ೦ತಿದ್ದ ಸೀನನೂ ಸಾವಿನ ಮನೆಯ ಅನಾಥ ಮೌನವನ್ನು ಆಹ್ವಾನಿಸಿಕೊ೦ಡು ಧೈನ್ಯದಿ೦ದ ಕೈಮುಗಿದು ನಿ೦ತ.  ಇದ್ದಕ್ಕಿದ್ದ೦ತೆ. ಸೀನ "ಆಹಾ!! ನೋಡ್ಲಾ ಇಲ್ಲೂನು ಸ್ವರ್ಣಚ೦ಪ ಅಗರಬತ್ತಿ ಸ್ಮೆಲ್ಲೇ ಬರ್ತಾ ಇದೆ" ಎ೦ದ.   ವೃತ್ತಿಪರತೆ ಅಂದ್ರೆ ಬಹುಷಃ ಇದೇ ಇರಬೇಕು. ಅಷ್ಟರಲ್ಲಿ ಪೋಲೀಸರು ಬಂದು, ಬಾಡಿಯನ್ನುಪೋಸ್ಟ್ ಮಾರ್ಟನ್ ಗೆ ಕಳುಹಿಸುವಂತೆತಿಳಿಸಿ, ಹಗ್ಗವನ್ನುಹುಡುಕಲು ಪ್ರಾರಂಭಿಸಿದರು. (ಸಾವನ್ನು, ಹಾಸ್ಯದ ವಸ್ತುವಾಗಿ ಬಳಸಿದ್ದಕ್ಕೆ ಕ್ಷಮೆಇರಲಿ. ) 
