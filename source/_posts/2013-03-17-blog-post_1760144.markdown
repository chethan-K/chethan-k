---
layout: post
title: "ಕವಿತೆ ಬರೆಸಿದ ದೋಸ್ತ"
date: 2013-03-17
comments: false
categories: 
---


ಕಂಪ್ಯೂಟರ್ ನಲ್ಲಿ, ಒಂದು ಹುಡುಗಿ ಫೋಟೊ ತೋರಿಸಿ, ' ಕವಿತೆ ಬರೆದು ಕೊಡು ' ಅಂದ ಫ್ರೆಂಡು!!almost ರಾಶಿ!! ಭವಿಷ್ಯ!! ಕೇಳೋ ರೀತಿ ಇತ್ತು, ಆ ಟೋನು. ' ಹೋಗೋ.  ಈಡಿಯಟ್ ' ಅಂದೆ. 'ಲೋ!! ದೋಸ್ತ.  ನನ್ನ ಫೇಸ್ ಬುಕ್ಕ ಫ್ರೆಂಡು ಅದಾಳ್ ಈಕಿ.  ಸ್ಯಾರಿ ಉಟ್ಟಿರೋ ಪ್ರೊಫೈಲ್ ಫೋಟೊ ಹಾಕ್ಯಾಳ!!. ಹ್ಯಂಗಾದ್ರು ಇಂಪ್ರೆಸ್ ಮಾಡ್ಲಿಕ್ಕ ಬೇಕು.  ಏನಾದ್ರೂ ಗೀಚಿ ಕೊಡೋ. '    ಅಂದ ಅವ. ಸರಿ!! ಹುಡುಗಿ ನೋಡೋ ಕಾರ್ಯಕ್ರಮ, ಶುರುವಾಯ್ತು. " ಏನ್ ಶಾಣ್ಯ ಅದಿಯೋ.  ಎದುಕ್ ಇಷ್ಟೊತ್ ಮಾಡ್ತಿ.  ಅದೇನ್ ಬರಬರ ಗೀಚಿ ಕೊಡೋದಲ್ಲೇನು. "ಕಂಡಕ್ಟರ್ ಗೆ ದುಡ್ಡು ಕೊಟ್ಟು, ಚೀಟಿ ಕೇಳಿದಂಗಿತ್ತು. " ನನಗೇನು ಬರ್ತಿಲ್ಲ.   ಬಿಟ್ಟು ಬಿಡ್ಲಾ " ಅಂದೆ. "ನಿಂದಾ ಮಾಲ್ ಅಂದುಕೊಂಡ್, ಬರಿಪ.  ಅದ್ರಾಗೇನೈತಿ. " ಅಂದ. "ಹಂಗೆಲ್ಲಾ!! ನಂದೆ ಅಂದುಕೊಳ್ಳೋ ಹಂಗಿಲ್ಲಪ್ಪ.  ಪಟ್ಟದರಸಿಗು, ಪಟ್ಟದಾನೆಗೂ ವ್ಯತ್ಯಾಸ ಇರತ್ತೆ. ನನಗಂತು!! ಏನು ಅನ್ನಿಸ್ತಿಲ್ಲ. ನಿನಗೆ ಈ ಫೋಟೊ ದಲ್ಲಿರೋ ಹುಡುಗಿ ನೋಡುದ್ರೆ, ಟಕ್ ಅಂತ ಏನ್ ಅನ್ನಿಸ್ತಿದೆ ಹೇಳು, ಅದನ್ನೇ ಬರೆಯೋಣ.  "" ಆ ಕಣ್ ನೋಡಿ, ಏನಾದ್ರೂ ಬರಿಯೋ ತಮ್ಮ. ಆಕಿದು!! ಎರಡು ಕೂದ್ಲ,  ಕಣ್ ಮುಂದೆ ಬಂದೈತಲ್ಲ, ಅದನ್ನ ಹಿಂದ್ ಹಾಕ್ಕೋ ಅಂತ ಹೇಳು. "" ಸರಿ!! ಅದನ್ನೇ ನಿನ್ನ ಸ್ಟೈಲಲ್ಲಿ  ಹೇಳು.  "" ಹೇ!! ನಿನ್ನೌವುನು!! ಕಣ್ ಮುಂದ ಎದುಕ್ಕಬ್ಬೆ, ಕೂದ್ಲ ಬಿಟ್ಟುಕೊಂಡಿ.  ಹಿಂದ್, ಕಿವಿ ಮ್ಯಾಲ ಸಿಕ್ಕಿಸಿ ಕೊಂಡ್ರೆ ಚಲೋ ಆತು. ಇಲ್ಲಾ ಅಂದ್ರ ಸ್ಪಾ ಕರ್ಕೋ ಹೋಗಿ, ಆ ಎರಡು ಕೂದ್ಲಾ ಕಟ್ ಮಾಡಿಸಿ, ಬಿಡೋನು ಇದೀನಿ ನಾನು.  ಸರಿ!! ಇಲ್ಲ ನೋಡು ತಾಯಿ ನಾನು. "  ಅಂದ. " ಅಲ್ಟಿಮೇಟು!! ಭಾಷೆ ಮುಖ್ಯ ಅಲ್ಲ.  ಭಾವ ಮುಖ್ಯ.  ನಿನಗೆ ಹಿಂಗ್ ಹೇಳಬೇಕು ಅಂತ ಅನ್ನಿಸ್ತಿದೆ ಅಂದ್ರೆ, ಹಂಗೆ ನೇರವಾಗಿ ಹೇಳು. "" ಲೇ!! ಏನೋ ಬರ್ಕೊಡ್ತಿ ಅಂತ ಕೇಳುದ್ರ, ಜೋಕ್ ಮಾಡ್ತಿ.  ಹಿಂಗ್ ಹೇಳುದ್ರೆ, ಆಕಿ ಮೆಟ್ ತಗೋಂಡ್ ಹೊಡಿತಾಳ.  " ಅಂದಕಣ್ಣ ಮುಂದೆ ಇರೋ ಕೂದಲು, ನಮ್ಮ ಹುಡುಗನ ತಲೆ ಕೆಡಿಸಿತ್ತು.  ಅದನ್ನ ಹಿಂದಕ್ಕೆ ಹಾಕ್ಕೋ ಅಂತ,  ಹುಡುಗಿಗೆ ಹೇಳಬೇಕು. " ಮುಂಗುರುಳಿನ ಎರಡು ಎಸಳುಗಳು,ಹಾದಿ ತಪ್ಪಿಸುತಿಲ್ಲವೇ ಆ ಕಣ್ಗಳನು.  " ಅಂದೆ. "ಹಂಗಂದ್ರೆ!! ಏನೋ ತಮ್ಮ" ಅಂದ. " ಕಣ್ಣ ಮುಂದೆ ನೇತಾಡ್ತಿರೋ ಆ ಎರಡು ಕೂದಲುಗಳು, ನಿನ್ನ ಕಣ್ಣುಗಳನ್ನೇ ದಾರಿ ತಪ್ಪಿಸ್ತಾ ಇದಾವೆ. ? ಅಂತ ನೀನು ಕೇಳ್ತಾ ಇದಿಯ. ಸೊ ಅದನ್ನ ತೆಗೆದು ಹಿಂದಕ್ಕೆ  ಹಾಕ್ಕೋ ಅನ್ನೋದು ಇಂಪ್ಲಿಸಿಟ್ಟು.  ""ಹೋ ನೈಸ್ ನೈಸ್!! ಮುಂದ " ಅಂದ. ಮುಂದಕ್ಕೆ ಏನು ಹೇಳೋದು ಗೊತ್ತಾಗ್ಲಿಲ್ಲ. ಆದರೂ  ನಮ್ಮ ಹುಡುಗನ ಆಸಕ್ತಿ, ಒಂದು ಹೆಜ್ಜೆ ಮುಂದಕ್ಕೆ ಹೋಗಿ ಪೊಸೆಸೀವ್ ನೆಸ್ ಅನ್ನಿಸ್ತು. ಅದಕ್ಕೆ ಆ ಕೂದಲು, ಇವನನ್ನು ಕಾಡಿಸದಂಗೆ ಬೇರಯವರನ್ನ ಕಾಡಿಸದೇ ಇರಲಿ ಅಂತ, ಅವಳಿಗೆ ಇವನು  ಹೇಳುವಂತೆ ಬರೆದೆ. ಸೋ ಆ ಸಣ್ಣ ಹಾನಿ(ಹನಿ)!!   ಕಂಪ್ಲೀಟ್ ಆಯ್ತು. ' ಮುಂಗುರುಳಿನ ಎರಡು ಎಸಳುಗಳು,ಹಾದಿ ತಪ್ಪಿಸುತಿಲ್ಲವೇ ಆ ಕಣ್ಗಳನು,ಜೋಕೆ!!ದಾರಿ ತಪ್ಪಿಸಿಯಾವು, ನೂರು ಹೃದಯಗಳನು. ! 'ಇಷ್ಟು ಬರೆದರೂ, ಅವನ ವರ್ಶನ್ನೇ ಚೆನ್ನಾಗಿತ್ತು, ಅನ್ನಿಸ್ತು. " ಥ್ಯಾಂಕ್ಸು ದೋಸ್ತ. ನನಗಂತು ನೀ ಹೇಳಿದ್ ಮ್ಯಾಲೆ ಇದು ಅರ್ಥ ಆಗಿದ್ದು. ಆಕಿಗಾದ್ರು ಇದು, ಒಂದಾ ಸಾರ್ತಿಗೆ ಅರ್ಥ ಆಗಬಹುದಾ. ? "ಅಂತ ಪ್ರಶ್ನಾರ್ಥಕ ಚಿಹ್ನೆ ಬಿಟ್ಟು ಹೊರಟು ಹೋದ. " ಹಾಳ್ ಬಡಿಸಿಕೊಂಡು ಸಾಯ್ ಮಗನೆ.  " ಅಂದೆ. ಸೊ ಇದೀಗ ಬಂದ ಸುದ್ದಿ ಏನಪ್ಪ ಅಂದ್ರೆ , ಆ ಹುಡುಗಿಗೆ ಕನ್ನಡ ಓದಲು, ಬರೆಯಲು ಬರೋದಿಲ್ವಂತೆ. ಮಾನ ಉಳೀತು. 
