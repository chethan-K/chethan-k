---
layout: post
title: "ರವೆ ಉಂಡೆ ಯಂತದ್ದಕ್ಕಾಗಿ "
date: 2012-11-13
comments: false
categories: 
---


 ಚಕ್ಲಿಹೊಳೆ ನೋಡೋದಕ್ಕೆ ಅಂತ ಹೊರಟಿದ್ದೆ.  ರಾಮು ' ತಾನು ದೇವಸ್ಥಾನಕ್ಕೆ ಹೋಗಬೇಕಾಗಿಯೂ, ಅಲ್ಲಿವರೆಗೂ ಡ್ರಾಪ್ ಕೊಟ್ಟು ಹೋಗುವಂತೆಯೂ '  ಕೇಳಿದ.  'ಸರಿ ನಡೆಯಪ್ಪಾ ' ಅಂದೆ.   'ಬರೋದು ಬಂದಿದ್ದೀಯ ದೇವಸ್ಥಾನದ ಒಳಗೆ ಬಂದು ಹೋಗು' ಅಂದ.    ಉದ್ದದ ಸಾಲುಗಳಲ್ಲಿ ನಿಂತು ಕಾಯುವುದಾದರೆ ಹೊರಗಿಂದಲೇ ಉದ್ದಂಡ ನಮಸ್ಕಾರ ಮಾಡಿ ಹೊರಟು ಬಿಡುತ್ತಿದ್ದೆ.   ದೇವರು ಫ್ರೀ ಆಗಿ ಇದ್ದಿದ್ದರಿಂದ ನನ್ನದೇನು ಅಭ್ಯಂತರ ಇರಲಿಲ್ಲ.  ಅದು ಗಣಪತಿ ದೇವಸ್ಥಾನ.    ಒಂದು ದಿನದ ಹಿಂದೆಯಷ್ಟೇ ಮದುವೆಯಾದ ರಾಮುವಿನ ಸ್ನೇಹಿತನಿಗೆ, ಅಂದ್ರೆ ನವ ದಂಪತಿಗಳಿಗೆ  'ಶ್ರೀ ಸತ್ಯನಾರಾಯಣ'  ಕಥೆ ಹೇಳುತ್ತಿದ್ದರು.  ಸಾಕಷ್ಟು ಭಕ್ತ ಸಮೂಹ ಭಕ್ತಿರಸದಲ್ಲಿ ಮುಳುಗಿದ್ದರು.    ದೇವರಿಗೆ ನಮಸ್ಕಾರ ಮಾಡಿ, ತೀರ್ಥ ಕುಡಿದು ಮೂರು ಸುತ್ತು ಹಾಕಿ ಹೊರಡಲು ಅನುವಾದೆ.   ಅಷ್ಟರಲ್ಲಿ ರಾಮು -  ' ಕಥೆಯ ಕೊನೆ ಅಧ್ಯಾಯಗಳನ್ನು  ಹೇಳ್ತಾ ಇದಾರೆ.  ಸ್ವಲ್ಪ ಹೊತ್ತು ಕೇಳಿ  ಪ್ರಸಾದ ತಗೋಂಡು ಹೊಗಿವಂತೆ.  ನಾನು ನಿನಗೆ ಸಂಜೆ-ಮೇಲೆ ಸಿಗ್ತೇನೆ!!' ಅಂದ.   ಕಥೆ ಮುಗಿದ ಮೇಲೆ ಪ್ರಸಾದ  ರೂಪದಲ್ಲಿ ಕೊಡುವ ರವೆ ಉಂಡೆ ಅಲ್ಲೇ ಇತ್ತು.   ಅದನ್ನು ನೋಡಿದ ಮೇಲೆ ಹೋಗುವ ಮನಸ್ಸಾಗಲಿಲ್ಲ.  ನಮ್ಮ ಮನೆಗಳಲ್ಲೂ ವೆರೈಟಿಯಾಗಿ ರವೆ ಉಂಡೆ ಮಾಡುವರು.   ಆದರೆ ದೇವಸ್ಥಾನಗಳಲ್ಲಿ ಕೊಡುವ ಪ್ರಸಾದದ  ರುಚಿಯೇ ಬೇರೆ.     ಮೈಸೂರಿನಲ್ಲಿದ್ದಾಗ ನಮ್ಮ ರೂಮಿನ ಬಳಿ ಇದ್ದ ಗಣಪತಿ ದೇವಸ್ಥಾನದಲ್ಲಿ ಸಂಕಷ್ಟಮಿ ಬರೋದನ್ನೇ ಕಾಯುತ್ತಿದ್ದೆವು.    ಪುಳಿಹೊಗರೇ ತಿನ್ನೋದಕ್ಕೆ.               ಪುರೋಹಿತರು!! ಸಂಸ್ಕೃತ ಕನ್ನಡ ಕಲೆಸಿಕೊಂಡು ಕಥೆ ಹೇಳುತ್ತಿದ್ದರು.   ಅದು ಅರ್ಥವಾಗಲೀ ಬಿಡಲಿ!! ಕಥೆಯ ಸಾಲುಗಳು ತಮ್ಮ ಕಿವಿಗಳ ಮೇಲೆ ಬಿದ್ದರೆ ಸಾಕೆಂಬ ಕೃತಾರ್ಥ ಭಾವದಲ್ಲಿ ಭಕ್ತರು ಮುಳುಗಿದ್ದರು.    ಏನಾದರೂ ಅರ್ಥವಾಗಬಹುದಾ ಅಂತ ಕೇಳಿಸಿಕೊಳ್ಳಲು ಪ್ರಯತ್ನಿಸಿದೆ.  ಸ್ವಲ್ಪ ಹೊತ್ತಿನಲ್ಲಿಯೇ ನನ್ನ ಏಕಾಗ್ರತೆ ಭಂಗವಾಗಿ ಹೋಯ್ತು.   ಯಾಕಂದ್ರೆ  ಅಲ್ಲಿ ನೇತು ಬಿಟ್ಟಿದ್ದ ಫ್ಯಾನುಗಳ ಮೇಲೆ, ಟ್ಯೂಬ್ ಲೈಟುಗಳ ಮೇಲೆ, ಕಾಣಿಕೆ ಹುಂಡಿಗಳ ಬರೆದಿದ್ದ  ದಾನವಂತರ ಹೆಸರು ಮತ್ತು ವಿಳಾಸವನ್ನು ಓದುತ್ತಾ ಹೋದೆ.    ಇಷ್ಟೆಲ್ಲಾ ಆದರೂ ಕಥೆ ಮುಗಿಯುವ ಲಕ್ಷಣಗಳು ಕಾಣಿಸಲಿಲ್ಲ.   ಹೇಳೋರಿಗೆ ಮರ್ತೊಗಲ್ಲ,  ಕೇಳೋರಿಗೆ ಅರ್ಥವಾಗಲ್ಲ ಎಂಬಂತಿತ್ತು.  ಆದರೂ  ರವೆ ಉಂಡೆ ಪಾತ್ರೆ ನನ್ನನ್ನು ಹಿಡಿದು ಕೂರಿಸಿತ್ತು.   ಇನ್ನು ಸ್ವಲ್ಪ ಹೊತ್ತಿನಲ್ಲಿ ನನ್ನ ತಾಳ್ಮೆಯ ಕಟ್ಟೆಯೂ ಒಡೆದು ಹೋಯ್ತು.    ರವೆ ಉಂಡೆಯ ಮೇಲೊಂದು ತೀಕ್ಷ್ಣ ದೃಷ್ಟಿ ಬೀರಿ ಹೊರಡಲು ಅನುವಾದೆ.  ರಾಮು 'ಯಾಕೋ. ? ' ಅಂತ ಕೇಳ್ದ.   'ನೀನು ಕೇಳಪ್ಪ ನಾನು ಹೋಗ್ತೇನೆ.  ಚಕ್ಲಿ ಹೊಳೆ ನೋಡಬೇಕು ನಾನು' ಅಂದೆ.  " ಹಂಗೆಲ್ಲಾ ಹೋಗೋ ಹಂಗಿಲ್ಲ" ಅಂದ.   " ಯಾಕೋ. ? " ಅಂದಿದ್ದಕ್ಕೆ  " ಕಥೆ ಮಧ್ಯದಲ್ಲಿ ಕೇಳುವುದನ್ನು ಬಿಟ್ಟು ಹೋದರೆ,  ಅವರಿಗೆ ಕೆಡುಕು ಉಂಟಾಗುತ್ತೆ.    ಆ ಪಾಪ ಪರಿಹಾರ ಆಗಬೇಕು ಅಂದ್ರೆ!! ನೀನು ಪುನಃ ಖುದ್ದಾಗಿ ಸತ್ಯನಾರಾಯಣ ಕಥೆ ಹೇಳಿಸಬೇಕು. "  ಅಂದ.  ನನಗೂ  ಸಿಕ್ಕಾಪಟ್ಟೆ ಕೋಪ ಬಂತು -  " ಲೋ!! ರಾಮು ಇದು ಮೋಸ, ವಂಚನೆ,  ಅನ್ಯಾಯ, ಮಿತ್ರ-ದ್ರೋಹ.   ನಾನೇನು ನಿನಗೆ ಕಥೆ ಕೇಳ್ತೇನೆ ಅಂತ ಹೇಳಿದ್ನ.   ನನ್ನ ಪಾಡಿಗೆ ನಾನು ಹೋಗ್ತಾ ಇದ್ದೆ.    ಹಿಡ್ಕೊಂಡು ಬಂದು ಎಮೋಷನಲ್ ಬ್ಲಾಕ್-ಮೇಲ್ ಮಾಡ್ತೀಯ.  ಹೋಗಲೋ ನಾನು ಹೋಗ್ತೇನೆ. " ಅಂದೆ.    "ನೋಡು ಚೇತು!! ನನ್ನ ಮಾತು ಕೇಳು.   ಹಠ ಮಾಡಬೇಡ.  ಒಬ್ಬೊಬ್ಬನೇ ಕಾಡು-ಮೇಡು ಅಂತ ಅಲೀತ ಇರ್ತೀಯ.  ಏನಾದ್ರೂ ಹೆಚ್ಚು ಕಮ್ಮಿ ಆದ್ರೆ  ಏನ್ ಕಥೆ. ?  ಇನ್ನೊಂದ್ ಸ್ವಲ್ಪ ಹೊತ್ತಿರು.  ಕಥೆ ಮುಗಿದು ಬಿಡತ್ತೆ" ಅಂದ.   ಏನೋ!! ಫ್ರೆಂಡು ಅಷ್ಟು ಒತ್ತಾಯ ಮಾಡಿದ್ನಲ್ಲ ಅಂತ ಕೂತೆ.    ನಿಜವಾಗಲು ಸ್ವಲ್ಪ ಮಟ್ಟಿಗೆ ನನ್ನೊಳಗೆ ಅಳುಕು ಮೂಡಿತು.   ಯಾವನಿಗೆ ಬೇಕು!!. ? ಈ ವಿಷಯ ಯೋಚನೆ ಮಾಡ್ತಾ ಹೋಗ್ತಾ ಹೋಗ್ತಾ ಏನಾದ್ರೂ ಅಪಘಾತ ಆಗಿ ಸತ್ತೋಗಿ ಬಿಟ್ರೆ,   ಕೊನೆಗೆ ನನ್ನದು ಒಂದು ಕಥೆ ಸೇರಿಸಿಬಿಡ್ತಾರೆ' ಅಂದುಕೊಂಡು ಸುಮ್ಮನೆ ಕೂತೆ.     " ಅಲ್ಲೋ !! ಕಥೆ ಅರ್ಧಕ್ಕೆ ಎದ್ದು ಹೋದರೆ!!! ಆಕ್ಸಿಡೆಂಟು ಆಗುತ್ತೆ ಅಂತ ಯಾರಪ್ಪಾ ನಿನಗೆ ಉಪದೇಶ ಮಾಡಿದ್ದು. " ಅಂತ ಕೇಳ್ದೆ.   " ಅದು ಈ ಕಥೆಯಲ್ಲಿಯೇ ಬರುತ್ತೆ ಕಣೋ!! ಮೂರನೆಯದೋ-ನಾಲ್ಕನೆಯದೋ ಅಧ್ಯಾಯದಲ್ಲಿ ಇದೆ.    ಯಾರೋ ಒಬ್ಬ ಕಥೆ ಅರ್ಧಕ್ಕೆ ಬಿಟ್ಟು ಹೋಗ್ತಾನೆ.  ಅವನಿಗೆ  ಜೀವನದಲ್ಲಿ ನಾನಾ ಬಗೆಯ ಕಷ್ಟಗಳು ಮುತ್ತಿಕೊಳ್ತವೆ.  ಆಗ ಅವನು ಈ ಕಥೆಯನ್ನ ಪುನಃ ಎಲ್ಲರಿಗೂ ಓದಿಸಿದ ಮೇಲೆ ಪಾಪ ಪರಿಹಾರ ಆಗುತ್ತೆ.   ಅವನು ಜೀವನದಲ್ಲಿ ಸುಖ ಶಾಂತಿ ನೆಮ್ಮದಿಯಿಂದ ಬಾಳ್ತಾನೆ. "  ಅಂದ.   ಅಬ್ಬಾ!! ಎಂತಹಾ ಘೋರ ಅನ್ಯಾಯ!! ದೌರ್ಜನ್ಯ.  ಪುರಾಣದಲ್ಲಿ  ಅಲ್ಲ!! ಅದನ್ನು ತಿರುಚುತ್ತಾ ಬಂದಿರುವ ಶಾಸ್ತ್ರ-ಪ್ರವೀಣ ಧರ್ಮಾಂದ ಪುರೋಹಿತರ ಡಿಕ್ಷನರಿಯಲ್ಲಿ!!  ಎಲ್ಲಾ ಸೇರಿಕೊಂಡು ಸಹನಾ-ಮೂರ್ತಿ ಭಗವಂತನನ್ನು ದೌರ್ಬಲ್ಯಗಳಿರುವ ಹುಲು ಮಾನವನ ಮಟ್ಟಕ್ಕೆ ಇಳಿಸಿದ್ದಾರೆ ಅನ್ನಿಸ್ತು.   ಸ್ವಲ್ಪ ಹೊತ್ತಿನಲ್ಲಿ ಕಥೆ ಮುಗಿಯಿತು.   ಇದನ್ನು ಕೇಳಿದವರು!! ಲೈಫಲ್ಲಿ ಬೊಂಬಾಟಾಗಿ ಇರ್ತಾರೆ ಅಂತ ಹೇಳಿದ್ದನ್ನ ಕೇಳಿ ಭಕ್ತರು ಪಾವನ ಆಗಿ ಹೋದರು.  ನನಗಂತೂ ಕಬೀರನ ಮುತ್ತಿನಂತಹ ದೋಹೆ ನೆನಪಾಯಿತು.  "ರಾಮ!! ರಾಮ!! ರಾಮ!! ಅಂದ ಮಾತ್ರಕ್ಕೆ ಮುಕ್ತಿ ಸಿಗುವ ಹಾಗಿದ್ದರೆ.  ಸಕ್ಕರೆ ಸಕ್ಕರೆ ಸಕ್ಕರೆ ಅಂತ ಹೇಳಿ ಬಾಯಿ ಸಿಹಿ ಮಾಡ್ಕೋಳಿ ".    ಏನೇ ಆಗಲಿ ನಾನಂತೂ ರವೆ ಉಂಡೆ ತಿಂದು ಬಾಯಿ ಸಿಹಿ ಮಾಡಿಕೊಂಡು!! ವಿಶ್ವರೂಪ ದರ್ಶನ ತೋರಿಸುತ್ತಿದ್ದ ಭಗವಂತ ನಾರಾಯಣನಿಗೂ!!  ಗುಡಿಯೊಳಗೆ ಕೂತಿದ್ದ ನಮ್ಮ ಮುದ್ದಿನ ಗಣಪತಿಗೂ ಕೈ ಮುಗಿದು ' ದೇವರೇ!! ವಿದ್ಯಾ ಬುದ್ದಿ ಕೊಡಪ್ಪಾ!!! ' ಅಂತ ಕೇಳಿ ಹೊರ ಬಂದೆ.    ನನ್ನ  ಚಕ್ಲಿಹೊಳೆ ಪ್ರಯಾಣ ವಿಘ್ನ ಇಲ್ಲದೇ ಮುಂದುವರೆಯಿತು.    
