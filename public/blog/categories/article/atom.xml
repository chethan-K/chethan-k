<?xml version="1.0" encoding="utf-8"?>
<feed xmlns="http://www.w3.org/2005/Atom">

  <title><![CDATA[Category: article | Chetan K Honnavile]]></title>
  <link href="http://yoursite.com/blog/categories/article/atom.xml" rel="self"/>
  <link href="http://yoursite.com/"/>
  <updated>2014-03-03T19:38:20+05:30</updated>
  <id>http://yoursite.com/</id>
  <author>
    <name><![CDATA[Chethan]]></name>
    <email><![CDATA[omega.chetan@gmail.com]]></email>
  </author>
  <generator uri="http://octopress.org/">Octopress</generator>

  
  <entry>
    <title type="html"><![CDATA[ಇರುವೆ ಎಂಬ ಕ್ಷುದ್ರಜೀವಿ ಜೊತೆ ಸರಸ, ಸಲ್ಲಾಪ]]></title>
    <link href="http://yoursite.com/2010/06/12/iruve-emba-kshurda-jeevi-jote/"/>
    <updated>2010-06-12T00:00:00+05:30</updated>
    <id>http://yoursite.com/2010/06/12/iruve-emba-kshurda-jeevi-jote</id>
    <content type="html"><![CDATA[<p>ಎರಡು ಲೋಟ ನೀರು ಮತ್ತು ಒಂದು ಲೋಟ ಹಾಲಿಗೆ, ಒಂದು ಸ್ಪೂನ್ ಚಹಾ ಸೊಪ್ಪು ಸೇರಿಸಿ, ಪಾತ್ರೆಯನ್ನು ಗ್ಯಾಸ್ ಸ್ಟೌವ್ ನ ಮೇಲಿಟ್ಟೆ.  ಸಕ್ಕರೆಗಾಗಿ ಹುಡುಕಿ ಡಬ್ಬಿ ತೆಗೆದು ನೋಡಿದಾಗ ನಿರಾಸೆ ಕಾದಿತ್ತು.  ಸಕ್ಕರೆ ಮೇಲೆ ಒಂದು ಲೇಯರ್ ಕೆಂಪು-ಇರುವೆಗಳು ತುಂಬಿಕೊಂಡಿವೆ.  ಅಡುಗೆ-ಮೆನೆಯ ಸರ್ವಕಾಲಿಕ ಕ್ರಿಮಿ ಎಂದು ಇಲಿ, ಜಿರಲೆ ಗಳೊಂದಿಗೆ ಪದವಿ ಹಂಚಿಕೊಂಡಿರುವ ಇರುವೆ ಎಂಬ ಕ್ಷುದ್ರ ಜೀವಿಯೊಂದು,  ನನ್ನ ಟೀ ಮಾಡುವ ಕೆಲಸಕ್ಕೆ ಅಂಡು ತೋರಿಸುತ್ತಾ ಅಡ್ಡಲಾಗಿ ನಿಂತಿದೆ.  ಟೀ ಜೊತೆ ಇರುವೆಗಳನ್ನೂ ಕುದಿಸಿದರಾಯಿತು ಎಂದುಕೂಂಡೆ.  ಇವುಗಳಿಗೆ ಭಾಗಶಃ ಇರಬಹುದಾದ ಬ್ಲಾಡರ್ ನ ನೆನಪಾಗಿ ಬೇಡವೆನಿಸಿತು.  ಇರುವೆಗಳನ್ನು ಸೈಡಿಗೆ ದಬ್ಬಿ ಸಕ್ಕರೆ ಹೆಕ್ಕುವ ನನ್ನ ಪ್ರಯತ್ನ ಫಲ ಕಾಣಲಿಲ್ಲ.  ಅಮ್ಮ ಇರುವೆಗಳನ್ನು ಉ. ಫ್ ಎಂದು ಊದಿ ಸಕ್ಕರೆಯಿಂದ ಬೇರೆ ಮಾಡುತ್ತಿದ್ದುದನ್ನು ನೋಡಿದ್ದೆ.   ಸಕ್ಕರೆಡಬ್ಬಿಯ ಹತ್ತಿರ ಹೋಗಿ ಒಂದೇ ಉಸಿರಿಗೆ ಉ. ಫ್ ಎಂದು ಊದಿದೆ.  ಮರುಕ್ಷಣವೇ &lsquo;ಅಯ್ಯಯ್ಯೋ&rsquo; ಎನ್ನುವಂತ ಪರಿಸ್ಥಿತಿ ನನ್ನದಾಯ್ತು.  ಸಕ್ಕರೆಯಲ್ಲಿದ್ದ ಅಷ್ಟೂ  ಇರುವೆಗಳು ಗಾಳಿ ಊದಿದ ರಭಸಕ್ಕೆ ಮುಖದ ಮೇಲೆ ಹಾರಿ ಬಂದು ಕೂತಿದ್ದವು.
ತಮ್ಮ ಬದುಕಿನ ಕೊನೆ ಘಳಿಗೆಯನ್ನು ಒಂದಿಷ್ಟೂ ವ್ಯರ್ಥ ಮಾಡಲು ಒಪ್ಪದ ಈ ಮೈಕ್ರೋ ಜೀವಿಗಳು ತಮ್ಮ ಇಕ್ಕಳದಂತಹ ಮೂತಿಯಿಂದ ನನ್ನ ಕೆನ್ನೆ, ತುಟಿಯನ್ನೆಲ್ಲಾ ಕಚ್ಚಿ ಹಿಡಿದವು.  ಮುಖವನ್ನು ಕೈ ಇಂದ ತಿಕ್ಕಿ-ತೀಡಿ ಎಲ್ಲವನ್ನೂ ಕೊಲ್ಲುವುದರಲ್ಲಿ ಯಶಸ್ವಿಯಾದೆನು.  ಅದರೂ ತುಟಿ, ಕೆನ್ನೆಯೆಲ್ಲಾ ಊದಿಕೊಂಡು ಖಾಯಿಲೆಯವನಂತೆ ಆಗಿಬಿಟ್ಟೆ.  ಅಪರೂಪಕ್ಕೆಂದು ಅಡುಗೆಮನೆಗೆ ಕಾಲಿಟ್ಟು ಎಲ್ಲಿಯೂ ಸಲ್ಲದವನು ಎನ್ನಿಸಿಕೊಂಡೆ.</p>

<hr />

<p>ಹೀ&hellip;ಗೆ ಇರುವೆಗೂ-ನನಗೂ ತುಂಬಾ ಹಳೆಯ ಜಿದ್ದು.  ಅನ್ನ ಬಡಿಸಿಕೊಂಡು ಊಟ ಮಾಡುವಾಗೆಲ್ಲಾ  ಇರುವೆಯೊಂದು ನಾಲಗೆಗೆ ಕಚ್ಚಿದ ಮೆಲೆ ತಿಳಿಯುತ್ತಿತ್ತು. ’ಕುಕ್ಕರ್ ಅನ್ನು ಸರಿಯಾಗಿ ಮುಚ್ಚದೇ ಇರುವ ಕಾರಣಕ್ಕೆ.  ಇರುವೆಗಳ ದಂಡು ಅನ್ನದ ಮೇಲಿರುವುದು.
&ldquo; ಥೂ..! ತಿನ್ನುವ ನಾಲ್ಕು ಅಗುಳಿಗೆ ಪಾತ್ರೆ ತುಂಬಾ ತುಂಬಿಕೊಂಡು ಜಾತ್ರೆ ಮಾಡುತ್ತವಲ್ಲಾ&rdquo; <br/>
ಕೈಗೆ ಬಂದ ತುತ್ತು ಬಾಯಿಗೆ ಬರದಿದ್ದಕ್ಕೆ ಇರುವೆಗೆ ಶಪಿಸುತ್ತಿದ್ದೆ.</p>

<p>ಪ್ಯಾಂಟ್ ಜೇಬಿನ ಮೂಲೆಯಲ್ಲಿ ಸೇರಿಕೊಂಡ ಇರುವೆಯೊಂದು,  ಬಸ್ಸಿನಲ್ಲಿ ಹೋಗುತ್ತಿರುವಾಗಲೊ, ಇನ್ಯಾವಾಗಲೋ ಕಚ್ಚಿ ಹಿಡಿದಾಗ ತಿಳಿಯುತ್ತಿತ್ತು.<br/>
&ldquo;ಇರುವೆ ಕೂಡ ಇಷ್ಟು ಆಕ್ರಮಣಕಾರಿಯಾಗಬಹುದು.&rdquo; ಎಂದು. ಇರುವೆಗಳಿಗೆ ಹೆದರಿ ಆನೆಗಳು ಸೊಂಡಿಲನ್ನು ತಮ್ಮ ಬಾಯೊಳಗೆ ಇಟ್ಟುಕೊಂಡು ಮಲಗುತ್ತವೆಯಂತೆ.</p>

<p>&ldquo; ತಂಗಳು ಹೋಳಿಗೆ ಚೆನ್ನ, ಮುರಕಲು ಹಪ್ಪಳ ಚೆನ್ನ &rdquo; ಎಂಬ ಮಾತು ನಿತ್ಯಸತ್ಯ.  ಹಬ್ಬದ ದಿನದಂದು ಮುಚ್ಚಿಟ್ಟಿದ್ದ ಹೋಳಿಗೆಯನ್ನು ಮಾರನೆಯ ದಿನ ತಿನ್ನಬೇಕೆಂದು ತೆಗೆದೆ.  ಅದಾಗಲೇ ಲಕ್ಷ-ಕೋಟಿಗಟ್ಟಲೆ ಇರುವೆಗಳು ಹೋಳಿಗೆಯನ್ನು ಹರಿದು-ಮುಕ್ಕುತ್ತಿದ್ದವು.  ಯಾರು-ಯಾರಿಗೋ ಬರುವ ಸಕ್ಕರೆ-ಖಾಯಿಲೆ ಇವಕ್ಕೆ ಬರಬಾರದೇ.  ಸಿಹಿ-ತಿಂಡಿಯಲ್ಲಿ ಯಾವ ಸಿಗ್ನಲ್ ಉತ್ಪತ್ತಿಯಾಗುತ್ತದೊ. ಇರುವೆಗಳ ಯಾವ ಅಂಗದಲ್ಲಿ ರಿಸೀವರ್ ಇರುತ್ತದೊ.  ಆ ದೇವರೆ ಬಲ್ಲ.  ಹೋಳಿಗೆಯ ಆಸೆಯಲ್ಲಿದ್ದವನಿಗೆ ಆಶಾಭಂಗವಾಯಿತು.  ಇನ್ನು ಇವುಗಳನ್ನು ಓಡಿಸಿ ಹೋಳಿಗೆಗೆ ಕೈ ಹಾಕುವ ವ್ಯರ್ಥ ಪ್ರಯತ್ನ ಮಾಡಲಿಲ್ಲ.  ಒಂದೇ ಕಡೆ ಸೇರಿದ್ದ ಇರುವೆಗಳ ಸಂತತಿಯನ್ನು ಕಂಡು ಖುಷಿಯಾಯಿತು.  ಹೋಳಿಗೆ ಹೋದರೆ ಹೋಗಲಿ ಒಂದೇ-ಒಂದು ಇರುವೆ ಕೂಡ ನನ್ನ ಕೈ ಇಂದ ಮಿಸ್ ಆಗಕೂಡದು ಎಂದು ನಿರ್ಧರಿಸಿ ಪಾತ್ರೆ ಸಮೇತ ಹೋಳಿಗೆಯನ್ನು ಗ್ಯಾಸ್ ನ ಮೇಲಿಟ್ಟು ಲೈಟರ್ ಹೊತ್ತಿಸಿದೆ.  ಕೆಲವೇ.  ಸೆಕೆಂಡುಗಳಲ್ಲಿ ಇರುವೆಗಳ ಮಾರಣ-ಹೋಮ ನಡೆದು ಹೋಯಿತು.  ಕೆಂಪಗೆ ಸಾಸಿವೆಯಂತೆ ಚಟಾರ್-ಚಟಾರ್ ಎಂದು ಸಿಡಿದು ಸಾಯುತ್ತಿದ್ದ ರಾಶಿ-ರಾಶಿ ಇರುವೆಗಳು ಶೂನ್ಯದಲ್ಲಿ ಕರಗಿ ಹೋದವು.  ಅಸಹಾಯಕ ಜೀವಿಗಳನ್ನು ಟ್ರ್ಯಾಪ್ ಮಾಡಿ ಜನರಲ್ ಡಯರ್ ನಂತೆ ಸಾಮೂಹಿಕ ಹತ್ಯೆ ನಡೆಸಿಬಿಟ್ಟೆ.</p>

<p>ಏನೆಲ್ಲಾ ಮಾಡಿದರೂ ಇರುವೆಗಳ ಪಿರಿ-ಪಿರಿ ಹೆಚ್ಚುತ್ತಲೇ ಸಾಗಿತು.  ನಾನು, ಅಪ್ಪನ ಜೊತೆ ಸೇರಿಕೊಂಡು ಲಕ್ಷ್ಮಣ-ರೇಖೆಯನ್ನು ಇರುವೆ ಕಂಡಲ್ಲೆಲ್ಲಾ ಗೀಚಿದೆ.  ಆ ರೇಖೆಯ ಮೇಲೆಯೇ ಸಾಲುಗಟ್ಟಿ ಓಡಾಡಲು ಶುರು ಮಾಡಿದ್ದು ವಿಪರ್ಯಾಸ. ಪೇಪರ್ ನ ತುದಿಗೆ ಬೆಂಕಿ ಹಚ್ಚಿಕೊಂಡು ಇರುವೆ ಸಾಲುಗಳಿಗೆ ಹಿಡಿಯುತ್ತಾ ಹಿಂಬಾಲಿಸುತ್ತಿದ್ದೆ.  ಮನೆಯೆಲ್ಲಾ ಹೊಗೆಯಿಂದ ತುಂಬಿ ಮಸಿಯಾಗಿ ಹೋದರು.  ಇವುಗಳ ಸಂಖ್ಯೆ ಕಡಿಮೆಯಾಗಲಿಲ್ಲ.  ಇರುವೆಗಳು ಹೋಗುವ ಸಣ್ಣ-ಸಣ್ಣ ತೂತುಗಳಿಗೆ ಸೀಮೆ ಎಣ್ಣೆ ಹಾಕಿ ಮುಚ್ಚಿದೆ. ಇನ್ನೊಂದು ತೂತದಿಂದ ಹೊರಬಂದು ನನ್ನನು ಹಂಗಿಸುತ್ತಿದ್ದವು.</p>

<p>ಅಯ್ಯೋ&hellip;.  ಇವೇನು ಹುಟ್ಟುತ್ತವೆಯೋ, ಉತ್ಪತ್ತಿಯಾಗುತ್ತವೆಯೋ.  ತಿಳಿಯದು.  ಅಲ್ಪ ಅಯುಷ್ಯದ, ಅದರಲ್ಲೂ ಯಾವನ ಉಗುರು ತುದಿಗೆ ಸಿಕ್ಕರೂ. ಹೊಸಕಿ ಹಾಕಲಾಗುವ ಇವಕ್ಕೆ ಅದೆಷ್ಟು ಧಿಮಾಕು. ಶತ-ಪ್ರಯತ್ನಗಳು ನಡೆಸಿದರೂ ಇವುಗಳನ್ನು ನಿಯಂತ್ರಿಸಲು ಆಗಲೇ ಇಲ್ಲ.</p>

<hr />

<p>ಊರಿನಿಂದ ಬಂದಿದ್ದ ನನ್ನ ಅಜ್ಜಿ, ಗೋಡೆಯ ಮೇಲೆ ಮೂಡಿದ್ದ ಲಕ್ಷ್ಮಣ-ರೇಖೆಯ ಚಿತ್ತಾರವನ್ನೂ, ಮನೆಯ ಅವ್ಯವಸ್ತೆಯನ್ನೂ ನೋಡಿ ಅಮ್ಮನನ್ನು ಕೇಳಿದಳು.  <br/>
&ldquo;ಅಪ್ಪ-ಮಕ್ಕಳು ಸೇರಿಕೊಂಡು ಇರುವೆ ಹಿಡಿಯುವ ಕೆಲಸ ಮಾಡ್ತಿದಾರೆ.  ಅವಕ್ಕಿಂತ ಇವರ ಕಾಟವೆ ಹೆಚ್ಚಾಗಿದೆ.  ಮನೆತುಂಬಾ ಪೇಪರ್ ಸುಡ್ತಾರೆ, ಸೀಮೆ ಎಣ್ಣೆಯನ್ನೆಲ್ಲಾ ಇರುವೆಗೆ ಕುಡಿಸ್ತಾರೆ.  ಇಲಿ ಹೋದ್ರೆ ಹುಲಿ ಹೋಯ್ತು ಅನ್ನೋ ಹಂಗೆ ಆಡ್ತಾರೆ. &rdquo; ಎಂದು ಅಮ್ಮ ತನ್ನ ಅಮ್ಮನ ಬಳಿ ದೂರಿತ್ತಳು.</p>

<p>&ldquo;ಒಂದಷ್ಟು ದಿನ ಇರುವೆ ಗೂಡುಗಳು ಇರುವಲ್ಲಿಗೆ ಹೋಗಿ ಸಕ್ಕರೆ ಹಾಕಿ ಬನ್ನಿ,  ತಂತಾನೆ ಕಡಿಮೆಯಾಗುತ್ತವೆ&rdquo; ಎಂದು ಅಜ್ಜಿ ಪುಗಸಟ್ಟೆ ಐಡಿಯಾ ಕೊಟ್ಟಳು.  ಇರುವೆಗಳ ಸಂತಾನವನ್ನೇ ನಾಶ ಮಾಡಲು ಟೊಂಕ ಕಟ್ಟಿ ನಿಂತಿದ್ದ ಕ್ರಾಂತಿಕಾರಿಗಳಿಗೆ,  ಅಹಿಂಸಾತತ್ವ ಮೆಚ್ಚುಗೆಯಾಗಲಿಲ್ಲ.  ಈ ಅಜ್ಜಿ ಎಲ್ಲಾ ಬಿಟ್ಟು ಒಬ್ಬ ಸೈನ್ಸ್ ಹುಡುಗನ ಹತ್ತಿರ ಬಂದು ಕತೆ ಹೇಳುತ್ತಲ್ಲಾ.<br/>
&ldquo; ಎಲ್ಲೋ&hellip;  ಇರುವ ಇರುವೆ ಗೂಡಿಗೂ, ನಮ್ಮ ಮನೆಯಲ್ಲಿರುವ ಸಕ್ಕರೆ ಡಬ್ಬಕ್ಕೂ.  ಎಲ್ಲಿಂದ ಎಲ್ಲಿಯ ಸಂಬಂಧ.  ಇದನ್ನು ನ್ಯೂಟನ್ನೂ ಒಪ್ಪುವುದಿಲ್ಲ,  ಡಾರ್ವಿನ್ನೂ ಒಪ್ಪಲ್ಲ &rdquo; ಎಂದು ಮೂದಲಿಸಿದೆ.</p>

<p>ಕಾಕತಾಳೀಯ ಎಂಬಂತೆ ಮನೆಯಲ್ಲಿ ಇರುವೆಗಳ ಇರುವಿಕೆ ಇಲ್ಲವಾಗಿತ್ತು.  ಹುಡುಕಿದರೂ ಕಾಣಸಿಗದಷ್ಟು ಮಟ್ಟಿಗೆ.  ಅಜ್ಜಿಯ ಸಕ್ಕರೆ ಫಾರ್ಮುಲ ಕೆಲಸ ಮಾಡಿತ್ತು.  ಇರುವೆ ಗೂಡಿಗೆ ಸಕ್ಕರೆ ಹಾಕಿ ಬಂದ ಮೇಲೆ,  ಏನೆಲ್ಲಾ ರಚನಾತ್ಮಕ ಕ್ರಿಯೆಗಳು ನಡೆದವು, ಎಂಬುದನ್ನು ಸಾಕ್ಷಿ-ಸಮೇತ ಹೇಳಲಾರೆ.  ಮನೆಯ ಯಾವ ಕೋನದಲ್ಲೂ ಇರುವೆ ಎಂಬ ಮಾತಿಲ್ಲ.  &ldquo; ಇರುವೆ ಗೂಡಿಗೆ ಸಕ್ಕರೆ ಹಾಕಿ ಬಂದರೆ,  ಅವು ನಮ್ಮ ಮನೆಯಿಂದ ಹೊರಡುತ್ತವೆ &rdquo; ಎಂಬ ಕಲ್ಪನೆಯೇ ವಿಚಿತ್ರ.  ಏನೇ ಆಗಲಿ ಅಜ್ಜಿಯ ಗಾಂಧಿಗಿರಿಗೆ ಜಿಂದಾಬಾದ್.</p>
]]></content>
  </entry>
  
  <entry>
    <title type="html"><![CDATA[ಯುಗಾದಿ ಹಬ್ಬದ ದಿನ, ನಮ್ಮೂರಲ್ಲಿ]]></title>
    <link href="http://yoursite.com/2009/03/31/yugadi-habbada-dina-nammooralli/"/>
    <updated>2009-03-31T00:00:00+05:30</updated>
    <id>http://yoursite.com/2009/03/31/yugadi-habbada-dina-nammooralli</id>
    <content type="html"><![CDATA[<p>ಈ ಸಾರಿ ಯುಗಾದಿ ಹೇಗಿತ್ತು.. ತುಂಬಾ ಚೆನ್ನಾಗೇ ಇರುತ್ತೆ.  ಯಾಕಂದ್ರೆ, ನಮ್ಮಲ್ಲಿ ಹಬ್ಬಗಳು ಹೆಸರಿಗೆ ಮಾತ್ರ ಧಾರ್ಮಿಕ ಕಾರ್ಯ. ಉಳಿದಂತೆ ಅದರ ಉದ್ದೇಶವನ್ನ ಸದ್ದಿಲ್ಲದಂತೆ ಸಿದ್ದಿಸಿಕೊಂಡು ಹೊರಡುತ್ವೆ.<br/>
ಕಾರಣಾಂತರದಿಂದ ಹಬ್ಬಕ್ಕೆ ಊರಿಗೆ ಹೋಗಕ್ಕಾಗ್ಲಿಲ್ಲ.  ಈ ಪಟ್ಟಣದ ನೀರಸ ಸಂಭ್ರಮ ನೋಡ್ಬೇಕು ಅಂತ ನನ್ನ ಹಣೆಯಲ್ಲಿ ಬರೆದಿತ್ತು ಅನ್ಸತೆ.</p>

<p>ನಮ್ಮ ಎರೆಯಾದಲ್ಲಿ ೧೦ ಗಂಟೆಗೆ ಹೋಟೆಲ್ಲು ಕ್ಲೋಸ್ ಆಗುತ್ತೆ. ಬೇಗ ಎದ್ದು ಮೊದಲು ತಿಂಡಿ ಮುಗಿಸಿದೆ.   ಆಮೇಲೆ ಎಣ್ಣೆ ಸ್ನಾನ ಮಾಡಿ, ದೇವಸ್ಥಾನ ಸುತ್ತಿ, ನಮ್ಮೆಲ್ಲರಿಗೂ ಒಳ್ಳೇದು ಮಾಡು,  ಒಳ್ಳೆ ಬುದ್ದಿ ಕೊಡು ಅಂತಲೂ ಪ್ರಾರ್ಥಿಸಿ ಮನೆ ಸೇರಿದೆ.  ಹಬ್ಬ ಮುಗೀತು. ಮನೆಯಲ್ಲಿ ಕೂತು ನಮ್ಮ ಹಳ್ಳಿಯಲ್ಲಿ ಆಗುತ್ತಿರಬಹುದಾದ ಸಂಭ್ರಮಗಳ ಮೆಲುಕು ಹಾಕ್ದೆ.  ಬನ್ನಿ ಹೋಗಿ ಬರೋಣ.</p>

<p>ಬೆಳಗ್ಗೆ ಸೂರ್ಯ ಹುಟ್ಟೋದಕ್ಕೂ ಮುಂಚೆ ಹಳ್ಳಿಗೆ ಹಳ್ಳೀನೆ&hellip;, ಆ ದಿನದ ಸಂಭ್ರಮಕ್ಕೆ ಸಾಕ್ಷಿಯಾಗಿ&hellip;   ಗಿಜಗಿಜ ಅಂಥ ಸದ್ದು.  ಹೆಂಗಸರು ಅಂಗಳಕ್ಕೆ ಸಗಣಿನೀರು ಹಾಕೋದ್ರಲ್ಲಿದ್ರೆ, ಹೆಣ್ಮಕ್ಳು ರಂಗೋಲಿ ಡಬ್ಬ ಹಿಡ್ಕೊಂಡು ಸ್ಕೆಚ್ ಹಾಕ್ತಿರ್ತಾರೆ, ಊರಗುಡಿಯಿಂದ ಸುಪ್ರಭಾತ ಕೇಳಿ ಬರ್ತಾ ಇರುತ್ತೆ.   ಅಪ್ಪನ ಜೊತೆ ತೋಟಕ್ಕೆ ಹೋಗಿ ಬಾಳೆಕಂದು,   ಮಾವಿನೆಲೆ ತಂದುಮನೆ ಮುಂದೆ ಬಾಳೆ ಕಂದು ಕಟ್ಟಿ, ಮಾವಿನ ತೋರಣ ಮಾಡೊದರೊಳಗೆ  ಊರು ಒಂದು ಸ್ಥಿತಿ ತಲುಪಿರುತ್ತೆ.  ಜನಗಳು ಚಾನಲ್ಲಿಗೆ ಹೋಗಿ ಹಸು ಕರುಗಳ ಮೈ ಉಜ್ಜಿ ತೊಳೆದು,  ಟಿಲ್ಲರ್ರು,ಎತ್ತಿನ ಬಂಡಿ ಎಲ್ಲ ತೊಳೆದು,  ಎತ್ತಿನಕೊಂಬುಗಳನ್ನ ಉಜ್ಜಿ ಬಣ್ಣ ಹಚ್ಚಿ,  ಕೊಂಬಿನ ತುದಿಗೆ ಟೇಪ್ ಕಟ್ಟಿ,  ಅದರ ಮೈಗೆಲ್ಲ ಬಣ್ಣದ ಗುರುತು ಮಾಡ್ತಾರೆ.</p>

<p>ಇನ್ನು ಮನೆ ಸೇರಿದ್ರೆ. ಅಲ್ಲಿ ಅಮ್ಮ ಅರಳೆಣ್ಣೆಗೆ ಅರಿಶಿನ, ಬೇವು ಹಾಕಿ ಕುದಿಸಿ  ತಯಾರಾಗಿ ಇರ್ತಿದ್ರು. ಅದನ್ನ ಮೈಗೆಲ್ಲ ಹಚ್ಚಿ ಮನೆಯಿಂದ ಹೊರಗೆ ದಬ್ಬುತ್ತಿದ್ರು.  ಅಲ್ಲಿ ಅವರವರ ವಯಸ್ಸಿನ ಹುಡುಗರು, ಎಣ್ಣೆ ಮೈಯಲ್ಲಿ ಪೈಲ್ವಾನ್ಗಳ ಹಾಗೆ ಗುಂಪುಕಟ್ಟಿಕೊಂಡು  ಹರಟೆ ಕೊಚ್ಚುವರು. ಎಳೆಬಿಸಿಲು ಕಾಯಿಸಿದ ಮೇಲೆ ಸ್ನಾನ.</p>

<p>ಹಸುವಿಗೆ ಅಕ್ಕಿ ಬೆಲ್ಲ ಕೊಟ್ಟು ಮುಂದಿನ ಬಾಗಿಲಿನಿಂದಮನೆ ಒಳಗೆ ತಂದು ಹಿಂದಿನಿಂದ ಹೊರಗೆ ಬಿಡೋದು.  ಓಳಿಗೆ ಊಟ ಮಾಡಿ ದೊಡ್ಡಮ್ಮ, ಚಿಕ್ಕಮ್ಮ,ಅತ್ತೆ ಮನೆ,ಹಿಂದಿನ ಮನೆ,  ಅಕ್ಕ ಪಕ್ಕದ ಮನೆಗೆಲ್ಲ ನುಗ್ಗಿ ಹಬ್ಬದ ವೈಖರಿ ಸವಿಯೋದುಜೊತೆಯಲ್ಲಿ ಅವರ ಮನೆ ಒಳಿಗೇನು ತಿನ್ನೋದು. ಆಹಾ!! ಕೆಲವು ಕಡೆ ಎತ್ತು ಗಳನ್ನ ಬೆಂಕಿಯ ಮೂಲಕ  ಕಿಚ್ಚು ಹಾಯಿಸುವುದನ್ನ ಮಾಡ್ತಾರೆ. ಅಲ್ಲಿಗೆ ಹಬ್ಬದ ಒಂದು ಇನಿಂಗ್ಸ್ ಮುಗಿದ ಹಾಗೆ.</p>

<p>ನಿಜವಾದ ಹಬ್ಬ ಶುರುವಾಗೋದೇ ಸಂಜೆ ಮೇಲೆ.  ನಮ್ಮ ಸೂರಿಮಾಮ ಪಶ್ಚಿಮದ ಕಡೆ ಕರಗಿ ಹೋಗ್ತಾ ಇದ್ರೆ, ಇತ್ತ ನಮ್ಮೂರ ಜನಗಳೆಲ್ಲ ಮನೆಗೆಲಸಗಳನ್ನೆಲ್ಲ ಮುಗಿಸಿ, ಮನೆ ಹೊರಗೆ ಗುಂಪು ಕಟ್ಟಿಕೊಂಡು ಕೂದಲೆಳೆಗೂ ಚಿಕ್ಕದಾಗಿ ಆಗಸದಲ್ಲಿ ಕಾಣಿಸಬಹುದಾದ ಚಂದಮಾಮನ ಹುಡುಕಾಟ ಶುರುಮಾಡ್ತಾರೆ.   (ಇದೊಂಥರ ವಿಪರ್ಯಾಸ! ಗಣೇಶ ಹಬ್ಬದ ದಿನ ಇದೆ ಚಂದ್ರನ ನೋಡಿದ್ರೆ ಪಾಪ ಬರುತ್ತೆ ಅನ್ನುವವರುಈ ದಿನ ಮಾತ್ರ ಬಿದಿಗೆ ಚಂದ್ರನ ಅನಂತ ಆಗಸದ ನಡುವಿನಿಂದಹೆಕ್ಕಿ ತೆಗೆಯುವ ಕೆಲಸದಲ್ಲಿ ಪುಣ್ಯದ ಭಾವನೆ ಕಾಣ್ತಾರೆ.  ಇದೆ ನಮ್ಮ ಸಂಸ್ಕೃತಿಯ ವೈವಿಧ್ಯತೆ ಅಲ್ವೇ ?) ಸಂಜೆ ಕೆಂಪಾಗ್ತಿದ್ದ ಹಾಗೆ ಜನರ ಕಾತರ ಹೆಚ್ಚುತ್ತಾ ಹೋಗುತ್ತೆ.  ಇದರ ಮದ್ಯೆ ಹಲವು ತುಂಟಾಟಗಳು ನಡೆಯುತ್ತೆ.  ಎಲೆಕ್ಟ್ರಿಕ್ ತಂತಿಗಳ ಮಧ್ಯದಿಂದ,ಮರದೆಲೆಗಳ ನಡುವೆಯಿಂದಚಂದ್ರನ ಹುಡುಕಾಟ ತಾರಕಕ್ಕೆ ಏರಿರುತ್ತೆ.   ಅಂತೂ ಇಂತೂ ಚಂದ್ರ ಯಾರಿಗೋ ಸ್ವಲ್ಪ ಕಂಡ್ರೆ ಆಯ್ತು.  ಎಲ್ಲರೂ ಅವರ ಹಿಂದೆ, ಆ ದಿನದ ಸೆಲೆಬ್ರಿಟಿ ಅವರೇ.  ಕಣ್ಣು ಕಾಣಿಸದ ಮುದುಕರಿಗೂ ಆ ಚಂದ್ರನ್ನ  ತೋರಿಸೋದರಲ್ಲಿ ಜೀವ ಸಾಕಾಗಿರತ್ತೆ.</p>

<p>ಮುಂದೆ ಏನು ? <br/>
ಚಂದ್ರನಿಗೆ ಕೈ ಮುಗಿದು, ದೇವರ ದೀಪ ಹಚ್ಚಿ, ಎಣ್ಣೆ ಊದುಬತ್ತಿ ತಗೊಂಡು ಊರ ಗುಡಿಗೆ ಎಲ್ಲರೂ ಓಡ್ತಾರೆ.  ಆ ಸಂಭ್ರಮ ನೋಡ್ಬೇಕು.  ಹುಡ್ಗಿರೆಲ್ಲ ಸೀರೆಯಲ್ಲಿದ್ರೆ,  ಹುಡುಗರು ಬಿಳಿ ಪಂಜೆಯಲ್ಲಿರ್ತಾರೆ.  ಒಬ್ಬರಿಗೊಬ್ಬರು ಹೊಸ ವರುಷದ ಶುಭಾಶಯಗಳನ್ನ ಹಂಚಿಕೊಂಡು,  ಚಂದ್ರನ ನೋಡಿದ್ರ, ಕಾಣಿಸ್ತ ಅಂತೆಲ್ಲಾ ಕೇಳಿ,  ಬೇವು ಬೆಲ್ಲ ಕೊಟ್ಟು, ಖುಷಿಯ ಸಡಗರಕ್ಕೆ ರೂಪ ಕೊಡ್ತಾರೆ.  ಎಲ್ಲರ ಮನೆಗೂ ಹೋಗಿ ಹಿರಿಯರ ಕಾಲಿಗೆ ಬೀಳಬೇಕು.   ತರಹಾವೇರಿ ಆಶಿರ್ವಾದಗಳು &ldquo;ಒಳ್ಳೆ ಮಾರ್ಕ್ಸ್ ಬರಲಿ,ಬೇಗ ಮದುವೆ ಆಗಲೀ, ಮಕ್ಕಳಾಗಲಿ, ಒಳ್ಳೆ ಕೆಲಸ ಸಿಗಲಿ,&rdquo; ಹೀಗೆ.. ಎಲ್ಲ ಗುರುತಿನ ಮುಖಗಳೇ,  ಪರಿಚಯದವರು.  ಒಬ್ಬರಿಗೊಬ್ಬರು ತಬ್ಬಿಕೊಂಡು ವಿಶ್ ಮಾಡಿ. ಆಹಾ..  ಹೀಗೆ ಮುಂದುವರೆಯುತ್ತೆ .</p>

<p>ನಮ್ಮೂರಪಯಣ ಚೆನ್ನಾಗಿತ್ತು ಅಂಥ ಭಾವಿಸ್ತೇನೆ.  ಈ ಸಿಟಿಯಲ್ಲಿದ್ದು ಅದನ್ನೆಲ್ಲಾ ಮಿಸ್ ಮಾಡ್ಕೊಂಡೆ.
ಭಾಂದವ್ಯಗಳ ಬಗ್ಗೆ ದೊಡ್ಡ ದೊಡ್ಡ ಪದಗಳನ್ನ ಬಳಸೋದು, ಸಂಬಂದಗಳನ್ನ ಉಳಿಸಿಕೊಳ್ಬೇಕು ಅಂತಲೇ ಕಷ್ಟಪಟ್ಟು ವಿಧ ವಿಧ ಸರ್ಕಸ್ ಗಳು ನಮ್ಮ ಒಂದೊಂದು ಹೆಜ್ಜೆಗಳು ,  ಆಚರಣೆಗಳು ವಿಶ್ವಭಾಂದವ್ಯಕ್ಕೆ ಪೂರಕವಾಗಿ ಇರೋವಾಗ  ಇದಕ್ಕಿಂತ ಒಳ್ಳೇದು ಇನ್ನೇನೋ ಇದೆ ಅಂಥ ಹುಡುಕೋದ್ರಲ್ಲಿ ಅರ್ಥ ಇಲ್ಲ. ಏನಂತಿರಾ ? .  .</p>

<p>(ಇದನ್ನ ಬರೆದದ್ದು 2008 ರಲ್ಲಿ, ಆ ಅನುಭವಗಳು ಅದಕ್ಕಿಂತಲೂ ಒಂದೈದು-ಹತ್ತು ವರ್ಷ ಹಿಂದಿನದ್ದು. ಈಗ, ನಮ್ಮೂರಲ್ಲಿ ಅಶ್ಟೆಲ್ಲಾ ಸೀನ್ ಇಲ್ಲ. ನಿಜವಾಗ್ಲೂ ಅಶ್ಟೆಲ್ಲಾ ಸೀನ್ ಇಲ್ಲವೋ ಅಥವಾ ಪ್ರಪಂಚವನ್ನ ನಾ ನೋಡುವ ರೀತಿ ಬದಲಾಗಿ ಹೋಯ್ತಾ &hellip; ಅದೂ ಗೊತ್ತಿಲ್ಲ. &ndash; 2/3/2014 )</p>
]]></content>
  </entry>
  
</feed>
