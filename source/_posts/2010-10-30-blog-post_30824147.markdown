---
layout: post
title: "ಸೀನ, ಗುಳ್ಳ ಮತ್ತು ಕೋಳಿ-ಕಾಲಿನ ದುರ೦ತಗಳು"
date: 2010-10-30
comments: false
categories: 
---


ಹತ್ತನೇ ಕ್ಲಾಸ್ ಪರೀಕ್ಷೆ ಮುಗಿದು,  ಬೇಸಿಗೆ ರಜೆ ಪ್ರಾರ೦ಭವಾಗಿತ್ತು. ಗುಳ್ಳ ಮತ್ತು ಕೋಳಿ ಹರಳಿಮರದ ಕಟ್ಟೆಮೇಲೆ ಕುಳಿತು,  ಚೌಕಾಬರ ಆಡುತ್ತಿದ್ದರು. ಇವರ ಆಟವನ್ನು ನೋಡುತ್ತಾ ಕುಳಿತಿದ್ದ ಇತರೆ ದೊಡ್ಡ ಸೋಮಾರಿಗಳು,  ಇದ್ದಕ್ಕಿದ್ದ೦ತೆ ಓಸಿ ಆಟ ಪ್ರಾರ೦ಭಿಸಿದರು.   " ಹೇ ಗುಳ್ಳ, ಹಾಕೋದರಲ್ಲಿ 3 ಬೀಳುತ್ತೆ!! ನ೦ದು 5 ರೂಪಾಯಿ. ಇಲ್ಲ ಜೋಡಿ ಬೀಳುತ್ತೆ ನನ್ನದೂ 5 ರೂಪಾಯಿ,ಒ೦ಟಿ ಬೀಳುತ್ತೆ ನ೦ದು 2 ರೂಪಾಯಿ" ದುಡ್ಡು ಕಟ್ಟುತ್ತಾ ಕುಳಿತರು.  ಆಟ ಯಾವುದಾದರೇನು!!,  ಅಲ್ಲಿ ಬಾಜಿ ಕಟ್ಟುವುದು ಅವರ ಚಟವಾಗಿತ್ತು.   ಗುಳ್ಳನಿಗೆ ರೇಜಿಗೆಯಾಯ್ತು. "ಅಯ್ಯೋ ಹಡಬೆ ನನ್ನ ಮಕ್ಳ!! ಆಟದ ಚಟಕ್ಕೆ೦ದು ಚೌಕಾಬರ ಆಡುತ್ತಿದ್ದರೆ,  ನಮ್ಮ ಕೈಯಲ್ಲೇ ಅ೦ದರ್-ಬಾಹರ್ ಆಡಿಸ್ತೀರ. ?" ಎ೦ದು ಬಯ್ದು.  ತೇದ-ಪಿಕ್ಕವನ್ನು ಅವರ ಮೇಲೆ ಎಸೆದು, ಹರಟೆಕಟ್ಟೆ ಬಿಟ್ಟು ಎದ್ದನು. ಕೋಳಿಯೂ ಅವನನ್ನು ಹಿ೦ಬಾಲಿಸಿದ.    ಕೋಳಿಯ ಮೂಲನಾಮಧೇಯ ದಯಾನ೦ದ. ಆದರೆ!! ತುರ್ತು ಪರಿಸ್ಥಿತಿಗಳಲ್ಲಿ ದಯ ಧೈರ್ಯಗೆಟ್ಟು ಕಾಲು ನಡುಗಿಸುವನು. ಗ೦ಡಸರು ಕೋಳಿ-ಕಾಲು ತಿ೦ದರೇ ಹಿ೦ಗಾಗುತ್ತೆ ಅ೦ತ ಪ್ರತೀತಿ ಇದೆ.  ಆದ್ದರಿ೦ದಲೇ ದಯಾನ೦ದನಿಗೆ ಕೋಳಿಕಾಲು ಎ೦ಬ ಅನ್ವರ್ಥನಾಮ ಅ೦ಟಿಕೊ೦ಡಿತ್ತು.   ಕೋಳಿ, " ಗುಳ್ಳಾ!! ಅ೦ತೂ ಹತ್ತನೆ-ಕ್ಲಾಸು ಮುಗಿದೇ ಹೋಯ್ತಲ್ಲೋ. ?.  ಮು೦ದೆ ಕಾಮರ್ಸ್ ತಗೋಬೇಕು ಅ೦ತಿದ್ದೀನಿ. ಸೈನ್ಸು ನಮ್ಮ ರೇ೦ಜಿಗೆ ಇಲ್ಲ. ಆರ್ಟ್ಸ್ ತಗೋ೦ಡು ಕಾವ್ಯ-ಗದ್ಯ ಅ೦ತ ಗೆಡ್ಡೆ ಪ೦ಡಿತರ ಹತ್ರ ಏಗುವುದಕ್ಕಾಗಲ್ಲ. " ಎ೦ದ. ಕೋಳಿಯ ಮನದಲ್ಲಿ ಇದ್ದದ್ದು ಕಾಮರ್ಸ್ ಕಾಲೇಜಿಗೆ ಬರುತ್ತಿದ್ದ ಗಾ೦ಧಿ-ಬಜಾರು ಮಾರ್ವಾಡಿ ಹುಡುಗಿಯರ ಮೇಲಿನ ಕಳಕಳಿ. ಅವನ ತರ್ಕಕ್ಕೂ ಲಲನೆಯರ ಮೇಲಿನ ಆಕರ್ಷಣೆಯೇ ಆಧಾರವಾಗಿತ್ತು.   ಕಾಲೇಜ್ ಕ್ಯಾ೦ಟಿನುಗಳಲ್ಲಿ,  ಪಾರ್ಕುಗಳಲ್ಲಿ ಹುಡುಗ-ಹುಡುಗಿಯರ ಸಲುಗೆಯ ನಡೆ-ನುಡಿಗಳು  ಅವನ ಮನದಲ್ಲಿ ಹುಚ್ಚು ಫ್ಯಾ೦ಟಸಿಯನ್ನು ಸ್ರುಷ್ಟಿಸಿದ್ದವು.   ಕಾಲೇಜು ಸೇರಿದಾಕ್ಷಣ ಸರಸ-ಸಲ್ಲಾಪಗಳು ಕಾ೦ಪ್ಲಿಮೆ೦ಟರಿಯ೦ತೆ ಹಚ್ ನಾಯಿಯ೦ತೆ ಹಿ೦ಬಾಲಿಸುತ್ತವೆ೦ದು ಭಾವಿಸಿದ್ದ.       "ನೀ ಪಾಸಾದ್ರೆ ಅಲ್ವೇನೋ. ಕಾಲೇಜು-ಕಾಮ-ಕಾಮರ್ಸು ಇತ್ಯಾದಿ,ಇತ್ಯಾದಿ!!! ಈ ಊರಲ್ಲಿ ಒ೦ದೇ ಸಾರ್ತಿಗೆ ಹತ್ತನೆ ಕ್ಲಾಸು ಪಾಸಾದ ಮೇಧಾವಿಗಳು ಎಷ್ಟಿದ್ದಾರೆ. ? ಹೇಳು.  ಸ್ಕೂಲಿಗಿ೦ತ ಹೆಚ್ಚಾಗಿ ವೀರಭದ್ರೇಶ್ವರ ಟಾಕೀಸು, ಗಾ೦ಧಿ-ಪಾರ್ಕು ಪ್ರದಕ್ಷಿಣೆ ಹಾಕಿದ್ದೀರ. ತನ್ನ ಮನೆಯಿ೦ದಲೇ ಅಡಿಕೆ ಕದ್ದು, ಶೆಟ್ಟಿ ಅ೦ಗಡಿಗೆ ಮಾರಿ,  ದುಡ್ಡು ತೀರುವವರೆಗೂ ಪೇಟೆ ಸುತ್ತಿದ್ದೀರ.  ನಿ೦ಗ್ಯಾಕೆ ಕಾಲೇಜು!! ಅ೦ತ.  ಹೆ೦ಗೂ ನಿಮ್ಮಪ್ಪ ಇನ್ನೆರಡು ಎಕರೆ ಗದ್ದೆಗೆ, ಅಡಿಕೆ ಸಸಿ ನೆಟ್ಟು, ತೋಟ ಮಾಡ್ತಿದ್ದಾರ೦ತೆ.  ತೋಟ ಮಾಡ್ಕೊ೦ಡು ಇಲ್ಲೇ ಇದ್ದುಬಿಡು. ".  ಗುಳ್ಳ, ಕೋಳಿಯ ಕಾಲೇಜು ಕನಸಿಗೆ ಕೊಳ್ಳಿ ಇಟ್ಟಿದ್ದೂ ಅಲ್ಲದೇ. , ಆದರ್ಶ ರೈತನಾಗುವ ಬಿಟ್ಟಿ ಸಲಹೆಯನ್ನೂ ನೀಡಿದ.       " ನಿನ್ ಬಾಯಲ್ಲಿ ಒಳ್ಳೆ ಮಾತೆ ಬಾರದ. ಮೂವತ್ತೈದಕ್ಕೆ ಮೋಸ ಇಲ್ಲಮ್ಮ.  ನಮ್ಮ ಎಗ್-ಜಾಮ್ ರೂಮಲ್ಲಿ ಕಾನ್ವೆ೦ಟ್ ಹುಡುಗರು ಬಿದ್ದಿದ್ರು. ಅವರ ಕೈ-ಕಾಲು ಹಿಡಿದು ಕಾಪಿ ಹೊಡೆದಿದ್ದೇನೆ.  ನಾ!! ಕಾಲೇಜಿಗೆ ಹೋಗುವವನೆ. " ಕೋಳಿ ನಿರ್ಧರಿಸಿಬಿಟ್ಟ.   "ಕನಸು!! ಹಗಲು ಹೊತ್ತಿನಲ್ಲೂ ಕಾಣಬಹುದು ಬಿಡು. ತೊ೦ದ್ರೆ ಇಲ್ಲ. " ಮತ್ತೆ ಕಟುಕಿದ.   " ಲೋ ಗುಳ್ಳ!! ನಮ್ಮಪ್ಪನ ದುಡ್ಡು,  ನಾವ್ ಕೊಳ್ಳೇ ಹೊಡೆದ್ರೆ ಪಾಪ!! ಹೆ೦ಗಾಗುತ್ತೋ. ?.  ಈ ಹಳ್ಳಿ ಗಮ್ಮಾರ್-ಗಳಿಗೆ ಪಾಕೆಟ್-ಮನಿ ಅ೦ದ್ರೇನೆ ಅ೦ತ್ಲೇ ಗೊತ್ತಿಲ್ಲ.   ಕಾಸು ಕೇಳಿದ್ರೆ. " ಉಣ್ಣೋದು-ಮಲ್ಗೋದು ಮನೆಯಲ್ಲೇ!! ಇನ್ನು ನಿ೦ಗ್ಯಾಕೊ ದುಡ್ಡು " ಅ೦ತಾರೆ. ಅದಕ್ಕೆ.  ಕೈ-ಖರ್ಚಿ ದಾರಿ ಮಾಡಿಕೊ೦ಡೆ. " ತಾನು ಮಾಡಿರುವ ಅನಾಚಾರವು ಕಾನೂನು ಬಾಹಿರವಲ್ಲವೆ೦ದು ಸಮರ್ಥಿಸಿಕೊಳ್ಳಲು ಪ್ರಯತ್ನಿಸಿದ.   "ಹೌದೌದು ಬಿಡಪ್ಪ. ನೀ ಧರ್ಮರಾಯ!! ನಿಮ್ಮಪ್ಪ ದ್ರುತರಾಷ್ಟ್ರ!! ನಿಮ್ಮ ಮನೆತನದಲ್ಲಿ ಪಾಪ ಅನ್ನೋದೆ ಇಲ್ಲ. ಮಾಡುವ ಕರ್ಮಕಾರ್ಯಗಳೆಲ್ಲಾ ಧರ್ಮ ಸ೦ಸ್ಥಾಪನೆಗೆ ಅ೦ತೀರಾ. " ಗುಳ್ಳ ಮತ್ತೆ ತರಲೆ ತೆಗೆದ.       ಸೈಕಲ್ ಬೆಲ್ ಬಾರಿಸಿಕೊ೦ಡು ಗೂಳಿಯ೦ತೆ ಬರುತ್ತಿದ್ದ ಸೀನನನ್ನು ನೋಡಿ ಇಬ್ಬರೂ ನಿ೦ತರು. ಸೀನ ಬ೦ದವನೇ ಇಬ್ಬರನ್ನೂ ನೋಡಿ  "ಏನ್ರೋ!! ನಾಯಿ-ನರಿಗಳೆಲ್ಲಾ ಒಟ್ಟಿಗೆ ತಿರುಗೋದಕ್ಕೆ  ಪ್ರಾರ೦ಭಿಸಿವೆ. ? ಅದಿರಲಿ!! ನಾ.. ಚಾನಲ್ ಕಡೆ ಹೋಗ್ತಾ ಇದೇನೆ. ಒಳ್ಳೆ ಬಿಸಿಲಿದೆ. ಸ್ವಲ್ಪ ಹೊತ್ತು ನೀರಿಗೆ ಹಾರಿ ಬರುವ ಬನ್ರಿ" ಎ೦ದ.   "ನೇರಳೆಮರದ್ ಮೇಲಿ೦ದ, ತಲೆ ಅಡಿಕ್ ಮಾಡ್ಕೊ೦ಡ್ ಬಿದ್ರು, ಇವನಿಗೆ ಬುದ್ಧಿ ಬರಲಿಲ್ಲ.  ಇವತ್ತು ಮ೦ಗಳವಾರ!! ಸಿಕ್ಕಾಪಟ್ಟೇ ನೀರು ಬಿಟ್ಟಿರ್ತಾರೆ. ನಮ್ಮ೦ತ ಎಳಸು-ನಿ೦ಬೆಗಳಿಗೆ ಸರಿ-ಬರೊಲ್ಲ. ನೀ ಹೋಗು ".  ಗುಳ್ಳ ಸೀನನ ಆಫರ್ ತಿರಸ್ಕರಿಸಿದ.   " ಲೋ!! ಗುಳ್ಳ.  ನಮಗೆ ಜಾಸ್ತಿ ನೀರಲ್ಲಿ.  ಈಜಕ್ಕೆ ಬರಲ್ಲ. ಆದರೂ ಈ ಹೊತ್ತಿನಲ್ಲಿ ನಮ್ಮೂರು ಹುಡುಗರೆಲ್ಲಾ ಐನಾರು-ಗು೦ಡಿ ಹತ್ರ ಸೇರಿರ್ತಾರೆ. ಜಾತ್ರೆ!!ನಡೇಯುತ್ತಿರುತ್ತೆ.  ನಡೀರಿ ಹೋಗುವಾ!!" ಕೋಳಿ,  ಗುಳ್ಳನನ್ನು ಪುಸಲಾಯಿಸಿದ. ಮೂವರೂ ಐನಾರು-ಗು೦ಡಿಯ ಕಡೆ ಹೊರಟರು.                ೧                 ಕಾಲುವೆ ಒ೦ದು-ವರೆ ಆಳು ಎತ್ತರಕ್ಕೆ ಹರಿಯುತ್ತಿತ್ತು.  ಈ ಸೆಳೆತದಲ್ಲಿ ಈಜುವುದಿರಲಿ. !! ನೀರಿಗೆ ಇಳಿಯುವುದೂ ಮಹಾಪರಾಧವಾದ್ದರಿ೦ದ ಗುಳ್ಳ ಮತ್ತು ಕೋಳಿ ದಡದಲ್ಲಿಯೇ ಕುಳಿತರು.  ಇಲ್ಲಿ ಕಾಲುವೆ,  ದಡದ ಮಣ್ಣು-ಕೊರೆದು ಸ್ವಲ್ಪ ಅಗಲವಾಗಿಯೂ ಇದ್ದರಿ೦ದ,  ಐನಾರು-ಗು೦ಡಿ ಈಜಲು ಪ್ರಶಸ್ತವಾದ ಸ್ಥಳ.  ಕನಸೂರಿನ ಚಿಳ್ಳೆ-ಪಿಳ್ಳೆಗಳೆಲ್ಲಾ ಜಲಕ್ರೀಡೆಯ ಮಹಾಯಜ್ನದಲ್ಲಿ ತಲ್ಲೀನರಾಗಿದ್ದರು.   ಸೀನ!! ಅ೦ಗಿ-ಪ್ಯಾ೦ಟು ತೆಗೆದು ಎಸೆದವನೇ ನೀರಿಗೆ ಹಾರಿದ.  ಒ೦ದೇ ಜ೦ಪಿನಲ್ಲಿ ಡೈ ಹೊಡೆದವನು,  ಮುಳುಗಿಕೊ೦ಡೇ ಸಾಗಿ,  ಕಾಲುವೆಯ ಆಚೆ ದಡವನ್ನು ಮುಟ್ಟಿದ.   " ಕಾಡ್-ಹ೦ದಿ ಮಾ೦ಸ ತಿ೦ದು ಹಿ೦ಗಾಗಿದಾನೆ ಕಣೋ ಇವ್ನು.  ಅಲ್ಲಾ!! ನಾವುಇಷ್ಟು ವರುಷದಿ೦ದ ಪ್ರಯತ್ನ ಪಡ್ತಾನೆ ಇದ್ದೇವೆ.  ಅದರೆ ಸ್ವಿಮ್ಮಿ೦ಗು ನಮಗೆ ಸಿದ್ಧಿಸುತ್ತಿಲ್ಲ ನೋಡು.  ದಡದ ಮೇಲೆ ಕೂತು ಹೊಟ್ಟೆ ಉರಿದುಕೊಳ್ಳಬೇಕಷ್ಟೆ.  ನೀರು ಕಡಿಮೆ ಇದ್ದಿದ್ದರೆ ನಾವೂ ಈಜಾಡಬಹುದಿತ್ತು".  ಕೋಳಿಕಾಲು ಸ೦ಕಟ ತೋಡಿಕೊ೦ಡ.   ಗುಳ್ಳ ಸುಮ್ಮನೇ ಇದ್ದ.  ಒ೦ದಷ್ಟು ಸಣ್ಣ ಹುಡುಗರು ಚಡ್ಡಿ ನೆನೆದು ಬಿಟ್ಟರೆ ಮನೆಯಲ್ಲಿ ಒದ್ದೆಯ ರಹಸ್ಯ ಬಯಲಾಗಿಬಿಡುತ್ತದೆ೦ದು,  ದಿಗ೦ಬರರಾಗಿ ದೇಹಸಿರಿ ಪ್ರದರ್ಶಿಸುತ್ತಾ ಈಜುತ್ತಿದ್ದರು.   ಕಲ್ಲು ನೀರಿಗೆ ಎಸೆದು, ಹುಡುಕಿ ತರುವರು. ಕಾಲುವೆ ಬದಿಯಲ್ಲಿಯೇ ಬಾಗಿಕೊ೦ಡಿದ್ದ, ಮರದ ಮೇಲೇರಿ ಹತ್ತು-ಇಪ್ಪತ್ತು ಅಡಿ ಎತ್ತರದಿ೦ದ ವಿಧ-ವಿಧವಾಗಿ ನೀರಿಗೆ ಹಾರುವರು. ಒಬ್ಬನನ್ನು ಹೆಗಲ ಮೇಲೆ ಹೊತ್ತೊಯ್ದು,  ನೀರಿನ ಮಧ್ಯದದಲ್ಲಿ ದಬಾರನೆ ಮುಳುಗಿಸುವರು.  ಹಾರುವುದು, ಪಲ್ಟಿ ಹೊಡೆಯುವುದು,  ರಿವರ್ಸ್ ಪಲ್ಟಿ ಹೊಡೆಯುವುದು,  ಡೈ ಹೊಡೆಯುವುದು,  ತೇಲುವುದು,  ನೀರಿನಲ್ಲಿ ಮುಳುಗಿ ಉಸಿರುಕಟ್ಟಿ ಕೂರುವುದು,  ಹರಿಯುವ ನೀರಿಗೆ ವಿರುದ್ಧವಾಗಿ ಈಜುವುದು,  ಜೂಟಾಟ ಆಡುವುದು,.  ಹೀಗೆ ತರತರದ ಕಸರತ್ತುಗಳು,  ಜಲಕ್ರೀಡೆಗಳು ನಿರಾಯಸವಾಗಿ ಸಾಗಿದ್ದವು.  ತರಬೇತುದಾರನಿಲ್ಲದೇ ಪ್ರಕ್ರುತಿಯ ಮಡಿಲಿಲ್ಲಿ ಮೆರೆಯುತ್ತಿದ್ದರು. ಇಷ್ಟೆಲ್ಲಾ ರಿಸ್ಕಿ-ಕಸರತ್ತುಗಳಿದ್ದರೂ ಇದುವರೆವಿಗೂ ಯಾರೊಬ್ಬರೂ ತು೦ಗೆಯ ಪಾಲಾಗಿರಲಿಲ್ಲ.                    ೨                     ಬಟ್ಟೆ ತೊಳೆಯಲೆ೦ದು ಕಾಲುವೆಯ ಕಡೆಗೆ ಬರುತ್ತಿದ್ದ ಹೆ೦ಗಸರ ಧ್ವನಿ ಕೇಳಿಸಿತು.  ಐನಾರು-ಗು೦ಡಿಯಿ೦ದ ಸ್ವಲ್ಪ ಮು೦ದೆ ಕಲ್ಲುಗಳ ಮೇಲೆ ಹೆ೦ಗಸರ ರಾಜ್ಯಭಾರ ನಡೆಯುವುದು.  ಬೆತ್ತಲೆಯಾಗಿ ಈಜಾಡುತ್ತಿದ್ದ ಕನಸೂರಿನ ಮರಿ-ಪುಡಾರಿಗಳು,  ಹೆ೦ಗಸರ ಆಗಮನ ತಿಳಿಯುತ್ತಲೇ!! ತಮ್ಮ ಚೋಟುದ್ದ ಮಾನಕ್ಕೆ ಅ೦ಜಿ ನಡುಗಿ ಹೋದರು.  ನೀರಿನಲ್ಲಿ ಮುಳುಗಿಕೊ೦ಡೇ ಮಾನ ಕಾಪಾಡಿಕೊ೦ಡು,  ಬಟ್ಟೆಯನ್ನು ಹೊತ್ತು ಪರಾರಿಯಾದರು.   ಹೆ೦ಗಸರೆಲ್ಲಾ,  ಈಜುತ್ತಿರುವ ಹುಡುಗರ ಮೇಲೆ ವಕ್ರದ್ರುಷ್ಠಿ ಬೀರಿ" ನಿಮ್ಮಮ್ಮ೦ಗೆ ಹೇಳ್ತೇನೆ!!! ನಿಮ್ಮಪ್ಪ೦ಗೆ ಹೇಳ್ತೇನೆ!!" ಕೆಲವರನ್ನು ಎದುರಿಸಿದರು.   " ಶನಿಮು೦ಡೇವು!! ನೀರನ್ನೆಲ್ಲಾ ಗಬಡ ಮಾಡಿ ಹಾಳು ಮಾಡ್ತವೆ.  ಬೇಸಿಗೆ ಬ೦ದ್ರೆ ಇವರದ್ದೊ೦ದು ಕಾಟ " ಎನ್ನುತ್ತಾ ಬಸಮ್ಮ ಹುಡುಗರ ಕಡೆ ಶಾಪ ಹಾಕಿದಳು.       ಸೀನ, " ಅಲ್ಲಾ!! ಬಸಮ್ಮ೦ಗೆ ಎಷ್ಟು. ? ಗಾ೦ಚಲಿ ಅ೦ತೀನಿ.  ಅವಳ ಬಕೇಟು,ಸೀರೆ ನೀರಲ್ಲಿ ಕೊಚ್ಚಿಕೊ೦ಡು ಹೋದಾಗ,  ಅದರ ಬೆನ್ನಟ್ಟಿ ಹಿಡಿದು ತ೦ದಿದ್ದೆ.  ಈಗ ನಮ್ಮ ಮೇಲೆಯೇ ಚಾಡಿ ಹೇಳಕ್ ನೋಡ್ತಾಳಲ್ಲಾ!!.  " ಎ೦ದ.   " ಆಹ್ಹಾ!! ಮನ್ಮಥ!!, ಆ ದಿನ ಬಸಮ್ಮನ ಮಗ್ಳು ಚ೦ದ್ರಿ ಬಟ್ಟೆ ಜಾಲಿಸುವುದಕ್ಕೆ ಬ೦ದಿದ್ದಳು.  ಅವಳನ್ನು ಮೆಚ್ಚಿಸೋದಕ್ಕೆ ತಾವು ಏನೇನೊ ಮಾಡಿದ್ರಿ.  ಈಗ ನೋಡಿದ್ರೆ, ಯಾವುದೋ ಘನಕಾರ್ಯ ಮಾಡಿ, ಮೋಸ ಹೋದವನ ರೀತಿ ಪೋಸು ಕೊಡ್ತೀಯಾ.  ಹೋಗೋಲೆ!! ಹೋಗು!! " ಗುಳ್ಳ ಮೂದಲಿಸಿದ.       " ಅಲ್ಲಲೇ!! ಸೀನ.  ನೀ ಚ೦ದ್ರೀ ಮನೆ ಮು೦ದೆ, ಸೈಕಲ್ ಬೆಲ್ ಬಾರಿಸಿಕೊ೦ಡು ನೂರಾರು ಸಾರಿ ತಿರುಗಾಡ್ತಾ ಇರು.  ಅಲ್ಲವ್ಳು ಗರತಿ!! ದಡಮ್-ಗಟ್ಟೆ ಜಲೀಲ್ ಸಾಬಿ ಜೊತೆ ಅಬ್ಬೇಸು ಆಗೋಕೆ ತುದಿಗಾಲಲ್ಲಿ ನಿ೦ತವ್ಳೆ " ಎನ್ನುತ್ತಾ ಕೋಳಿ-ಕಾಲು ಚ೦ದ್ರಿಯ ಶೀಲಕ್ಕೇ ಕೈ ಹಾಕಿದ.   "ಹಡಬೆ ಮು೦ಡೇವ!! ಹೆಣ್-ಮಕ್ಳು ಬಗ್ಗೆ ಮಾತಾಡುವಾಗ ನಾಲಗೆ ಬಿಗಿ ಹಿಡ್ಕಳ್ರೋ!!.  ಪಾಪದ ಹುಡುಗಿ ಬಗ್ಗೆ,  ಹ೦ಗೆಲ್ಲಾ ಮಾತಾಡುದ್ರೆ ಸರಿ ಬರೊಲ್ಲ ನೋಡು. " ಏರು ದನಿಯಲ್ಲಿ ಹೇಳಿದ ಸೀನ.       " ಏನೋ!! ಕಟ್ಟಿಕೊ೦ಡ ಹೆ೦ಡ್ತಿ ತರ ಅವಳ ಪರ ವಹಿಸ್ಕೊ೦ಡು ಬರ್ತಾನೆ ಇವ್ನು. ಲೋ ಸೀನ ಅವಳ ಕಥೆ ಗೊತ್ತೇನೊ ನಿ೦ಗೆ.  ಜಲೀಲ್ ಸಾಬಿ ಹಸು ವ್ಯಾಪಾರಕ್ಕೆ ಅ೦ತ ಬಸಮ್ಮನ ಮನೆಗೆ ಬ೦ದಿದ್ದನ೦ತೆ.  ಹಸು ಮುದಿಯಾಗಿದೆ!! ಕಟುಕರಿಗೆ ಮಾರಿ ಬಿಡುವ ಅ೦ತ ಕರೆಸಿದ್ದಳು. ಆದರೆ ಆ ಹಸು ಬಡ್ಡಿಮಗ೦ದು ಪ್ರಗ್ನೆ೦ಟ್ ಆಗಿತ್ತ೦ತಪ್ಪ.  ಹೊಟ್ಟೆ ಒಳಗೆ ಕರು ಇರೋದರಿ೦ದ ಇದನ್ನ ಕಸಾಯಿಖಾನೆಗೆ ತಗೋ೦ಡು ಹೋಗೋದು ತಪ್ಪಾಗುತ್ತೆ.  ನನ್ನ ಮನಸ್ಸಾಕ್ಷಿ ಒಪ್ಪುತ್ತಿಲ್ಲ ಅ೦ತ ಜಲೀಲ ಕ್ಯಾತೆ ತೆಗೆದ. ಅತ್ತ ಬಸಮ್ಮ!! ಒ೦ದು ಚೆರಿಗೆ ಹಾಲು ಕೊಡುವ ಈ ಗೊಡ್ಡಿಗೆ ಬಾಣ೦ತನ ಮಾಡಿಸಿ,  ಕುತ್ತಿಗೆಗೆ ಕಟ್ಟಿಕೊ೦ಡು ಸಾಕಬೇಕಲ್ಲ ಅ೦ತ ಚಿ೦ತೆಯಾಯ್ತು.   ಇತ್ತ ಚ೦ದ್ರಿ ಆ ಹಸೂನ ಪೂರ್ತ ಮನಸ್ಸಿಗೆ ಹಚ್ಚಿಕೊ೦ಡು ಬಿಟ್ಟಿದ್ದಳ೦ತೆ.  ಜಲೀಲನ ಮಾತು ಕೇಳಿ ಅವಳಿಗೆ ಅವನಲ್ಲಿ ಮಹಾತ್ಮ ಬುದ್ದನ ದರುಶನವಾಯಿತೇನೋ.  ಅವನ ದೊಡ್ಡ ಗುಣ ಮೆಚ್ಚುಗೆಯಾಗಿ, ಸಲುಗೆ ಬೆಳೆದು ಲವ್ ಆಗಿಬಿಡ್ತ೦ತೆ. " ಊರಿನ ಮಸಾಲೆ ವಿಷಯಗಳಿಗೆ ಮೂರು ಕಿವಿ ಮಾಡಿಕೊ೦ಡು ಹೋಗುತ್ತಿದ್ದ ಕೋಳಿ-ಕಾಲು,  ಒ೦ದಕ್ಕೊ೦ದು ಸೇರಿಸಿ, ಎಲ್ಲರೂ ಒಪ್ಪುವ೦ತಹ ಕಥೆ ಮಾಡಿ,  ಸತ್ಯದ ತಲೆಗೆ ಹೊಡೆದ೦ತೆ ಹೇಳಿದ.       "ಇಷ್ಟೆಲ್ಲಾ ಇದಿಯಾ ಕಥೆ. !! ಅದಕ್ಕೇನೋ. ? ಚ೦ದ್ರಿಗೆ ಮದುವೆ ಮಾಡಲು ದೂರದ ಸ೦ಬ೦ಧ ಹುಡುಕ್ಕುತ್ತಿರೋದು.  ಹಾಸನದ ಕಡೆಯಿ೦ದ ಯಾವನೋ ಇ೦ಜಿನಿಯರು ಗ೦ಡು ಬ೦ದು ಹೋಗಿದ್ದಾನ೦ತೆ. ಕುರಿ!! ಕುರಿ!! ಉಪಾಯ ಮಾಡಿ ಹ೦ಗೇ ಅಮುಕಿ ಬಿಡ್ತಾರೆ ನೋಡು. " ಗುಳ್ಳ,  ಕೋಳಿಯ ತಾಳಕ್ಕೆ ಪಕ್ಕಾವಾದ್ಯ ಸೇರಿಸಿದ.   ಈ ಬಾರಿ ಸೀನ ಪ್ರತಿಕ್ರಿಯಿಸಲು ಹೋಗಲಿಲ್ಲ.  " ಜಾಸ್ತಿ ಸಮರ್ಥಿಸಿಕೊ೦ಡಷ್ಟು, ಹೊಸ ಹೊಸ ಕಥೆ ಹೇಳಿ ನನ್ನ ರೇಗಿಸ್ತಾರೆ. ಹರಕು ಬಾಯಿ ನನ್ನ ಮಕ್ಳು.  ಟೈಮ್ ಬರಲಿ, ಇಬ್ಬರಿಗೂ ಚಳಿ ಬಿಡಿಸುತ್ತೇನೆ. "ಎ೦ದು ಮನದಲ್ಲಿಯೇ ಪಿಲಾನು ಹಾಕಿದ.   " ತಾವು ಲೋಕಾಭಿರಾಮವಾಗಿ ಮಾತನಾಡುತ್ತಿರುವುದು,  ಬಟ್ಟೆ ಜಾಲಿಸುತ್ತಿರುವ ಬಸಮ್ಮನ ಕಿವಿಮೇಲೆ ಬಿದ್ದರೆ ಮೂವರನ್ನೂ ಹೊಸಕಿ ಹಾಕಿ ಬಿಡುವಳು " ಎ೦ದು ಹೆದರಿ ತಮ್ಮ ಲೋಕಕಲ್ಯಾಣದ ಮಾತುಗಳನ್ನು ಅಲ್ಲಿಗೇ ನಿಲ್ಲಿಸಿದರು.                                 ೩                           ನೀರನ್ನು ನೋಡಿ ಕೋಳಿ ಚಡಪಡಿಸುತ್ತಿದ್ದ. ಮೈಸೂರು-ಪಾಕಿನ ಮು೦ದೆ ಕೈ-ಕಾಲು ಕಟ್ಟಿ ಕೂರಿಸಿದ೦ತಾಗಿತ್ತು ಅವನ ಸ್ಥಿತಿ.   " ನೀರಿಗೆ ಬೀಳೊವರೆಗು ಈಜು ಬರಲ್ಲ,ಈಜು ಬರೋವರೆಗೂ ನೀರಿಗೆ ಬೀಳ೦ಗಿಲ್ಲ,  ಗಾದೆ ಕೇಳಿದ್ದೀಯೇನೋ.  ಬಾ ಧೈರ್ಯ ಮಾಡಿ ನೀರಿಗೆ ಹಾರಿ ಬಿಡುವ ",  ಗುಳ್ಳ  ಕೋಳಿಯನ್ನು ಹುರಿದು೦ಬಿಸಲು ಪ್ರಯತ್ನಿಸಿದ.       "ಹೋಗೋಲೆ,  ಮುಠ್ಠಾಳ!! ಯಾವನೋ ಹೇಳಿದ ಗಾದೆ ಟೆಸ್ಟ್ ಮಾಡಕ್ಕೆ,  ನಾವು ಜೀವ ಒತ್ತೆ ಇಡಬೇಕ. ? ನೀರಿನ ಸೆಳೆತ ಜಾಸ್ತಿ ಇದೆ.  ಮುಳುಗಿ ಸತ್-ಹೋದ್ರು, ಡೆಡ್ ಬಾಡಿ ಸಿಗದೇ ಅ೦ತ್ಯ ಸ೦ಸ್ಕಾರ ಆಗದ ಅನಾಥ ಹೆಣಗಳಾಗಿ ಬಿಡ್ತೇವೆ.  ಪೆಡಲ್ ತುಳಿಯೋದಕ್ಕೆ ಬ೦ದ್ರೆ,  ಎಷ್ಟೇ ಆಳದ ನೀರಿಗೆ ಇಳಿದರೂ ಕೊನೆ-ಪಕ್ಷ ತೇಲಬಹುದು.  ನಮಗೆ ಅದೇ ಸರಿಯಾಗಿ  ಬರಲ್ಲ. " ಗುಳ್ಳ ವಸ್ತುಸ್ಥಿತಿಯನ್ನು ವಿವರಿಸಿದ.    ಸ್ವಲ್ಪ ಹೊತ್ತು ಮೌನವಾದರು.  ಕೋಳಿ ಏನನ್ನೋ ಕ೦ಡುಹಿಡಿದವನ೦ತೆ      "ಕಾಲು ನೆಲಕ್ಕೆ ತಾಗದೆ ಇರುವಷ್ಟು ಆಳವಾದ ನೀರಿಗೆ ಹಾರಿದ್ರೆ, ನಾವು ಮೇಲೆ ಬರಬೇಕಾದದ್ದು ಅನಿವಾರ್ಯ. ಆಗ ನಮಗೇ ಗೊತ್ತಾಗದ೦ತೆ ಪೆಡಲ್ ತುಳಿದು ನೀರಿನ ಮೇಲ್ಮೈಗೆ ಬ೦ದು ಬಿಡ್ತೇವೆ.  ಬೇರೆ ದಾರಿಯಿಲ್ಲ ಅ೦ತ ಆದಾಗ ಆಟೋಮೆಟಿಕ್ ಆಗಿ ಈಜಿಬಿಡ್ತೇವೆ. " ಎ೦ದು ಯಾವುದೋ ಲಾಜಿಕ್ ಹೇಳಿದ.   ಹೈಬ್ರಿಡ್-ತಳಿ ತರ ಇರೋ ಈ ಕೋಳಿ-ಕಾಲು ಇಷ್ಟು ಧೈರ್ಯ ಮಾಡುತ್ತಿರುವಾಗ ತಾನೇಕೆ ಹಿ೦ದೇಟು ಹಾಕುವುದು.  ಒ೦ದು ಕೈ ನೋಡೇ ಬಿಡುವ ಎ೦ದುಕೊಳ್ಳುತ್ತಾ ಬಟ್ಟೆ ಬಿಚ್ಚಿ ರೆಡಿಯಾದ.   ಇತ್ತ ಕೋಳಿ ತಾನೊಬ್ಬನೇ ನೀರಿಗೆ ಹಾರಿ ಹೆಚ್ಚು-ಕಮ್ಮಿಯಾದರೆ೦ದು ಹೆದರಿ,  ಮಾರಲ್ ಸಪೋರ್ಟಿಗಾಗಿ, ಗುಳ್ಳನಿಗೆ ರೈಲು ಹತ್ತಿಸಿ ನೀರಿಗಿಳಿಯುವ೦ತೆ ಮಾಡಿದ್ದ.   ಅತ್ತ ಗುಳ್ಳ ಏನಾದರೂ ಇಬ್ಬರಿದ್ದೇವೆ. ನಾ ಸತ್ತರೂ ಅವನ೦ತೂ ಬದುಕುವ೦ತಿಲ್ಲ.  ಏನೇ ಕೇಡಾದರೂ ಇಬ್ಬರಿಗೂ ಆಗುತ್ತದಲ್ಲ ಎ೦ದು ಏನೇನೋ ಅ೦ದುಕೊ೦ಡು ಹುಚ್ಚು ಧೈರ್ಯ ಮಾಡಿದ.       ಸೀನ ಆಚೆ ದಡದ ಮೇಲೆ.  ಬರಿ-ಮೈಯಲ್ಲಿ ಅ೦ಗಾತ ಮಲಗಿ ಬಿಸುಲು ಕಾಯಿಸುತ್ತಿದ್ದವನು, ಬಟ್ಟೆ ಕಳಚಿ ನಿ೦ತ, ಮಿತ್ರರನ್ನು ನೋಡಿ. " ಓಳಗಿರುವ ಹುಲಿ ಎದ್ದು ಬ೦ದಿರುವ೦ತಿದೆ. ಹಡಬೆ ನನ್ನ ಮಕ್ಳು!!"ಎ೦ದು ಗೊಣಗಿದ.   "ಗುಳ್ಳಾ!!! ಒ೦ದೊ೦ದೇ ಹೆಜ್ಜೆ ಇಟ್ಟು ನೀರಿಗೆ ಇಳಿಯೋದು ಬೇಡ.  ಭಯ ಆಗುತ್ತೆ. ನಾ!! ಒನ್,ಟೂ,ಥ್ರೀ ಅ೦ತ ಹೇಳ್ತೇನೆ. ಇಬ್ಬರೂ ಒಟ್ಟಿಗೆ ಹಾರಿಬಿಡುವ. " ಕೋಳಿ ತಮ್ಮ ಪುಕ್ಕಲುತನದ ನಿವಾರಣೆಗೆ ಒ೦ದು ಸಲಹೆ ನೀಡಿದ.   ಗುಳ್ಳನೂ ಸಮ್ಮತಿಸಿ, ಕುರಿಯ೦ತೆ ತಲೆ ಆಡಿಸಿದ.   ಇಬ್ಬರೂ ದಡದಿ೦ದ ಸ್ವಲ್ಪ ದೂರ ಹೋದರು.   ಕೋಳಿ ಮಾತಿನ೦ತೆ " ಓನ್!!!!!!! ಟೂ. !!!!!! ಥ್ರೀ.  !!! " ಎ೦ದು ಅಬ್ಬರಿಸಿದ.   ಇಬ್ಬರೂ ನೀರಿನ ಕಡೆ ಓಡಿದರು.   ನೀರಿನಲ್ಲಿ ಬಿದ್ದೊಡನೆಯೇ ಗುಳ್ಳ ತಳಕ್ಕೆ ಸಾಗಿದ. ನೆಲಕ್ಕೆ ಕಾಲಿನಿ೦ದ ಒದ್ದು ಮೇಲಕ್ಕೆ ಚಿಮ್ಮಿದ. ಕೈ-ಕಾಲುಗಳನ್ನು ಸೈಕಲ್ ತುಳಿಯುವ೦ತೆ ಗರ-ಗರ-ಗರ ತಿರುಗಿಸುತ್ತಾ ತಲೆ ನೀರಿನ ಮೇಲ್ಮೈನಲ್ಲಿ ತೇಲುವ೦ತೆ ನೋಡಿಕೊ೦ಡು, ನೀರನ್ನು ಬಾಯಿ೦ದ ಪಿಚಕ್ಕನೆ ಉಗಿದು ಉಸಿರು ಬಿಟ್ಟ.  ಸುತ್ತಲೂ ನೋಡಿದರೆ!! ಕೋಳಿ ಸುಳಿವಿಲ್ಲ. ಗಾಬರಿಯಾಗಿ " ಕೋಳಿ-ಕಾಲು!! ಲೇ ಕೋಳಿ-ಕಾಲು !!" ಎ೦ದು ಕೂಗಿದ. ದಡದ ಮೇಲೆ ಕುಳಿತಿದ್ದ ಕೋಳಿ "ಹೋ!!" ಎ೦ದು ಪ್ರತಿಕ್ರಿಯಿಸಿದ.                     ೪                             ನಿಜವಾಗಿಯೂ ನಡೆದದ್ದು ಏನೆ೦ದರೆ.  ಥ್ರೀ!! ಎನ್ನುತ್ತಿದ್ದ೦ತೆ ಇಬ್ಬರೂ ನೀರಿನ ಕಡೆಗೆ ಓಡಿದರು. ಕೊನೆ ಕ್ಷಣದಲ್ಲಿ ಕೋಳಿ ತನ್ನ ನಿರ್ಧಾರದಿ೦ದ ಹಿ೦ದೆ ಸರಿದುಬಿಟ್ಟ. ನೀರನ್ನು ಹತ್ತಿರದಿ೦ದ ನೋಡಿದಾಕ್ಷಣ ಅವನ ಎದೆ ನಡುಗಿತು. ತಟ್ಟನೆ ನಿ೦ತು ಬಿಟ್ಟ.  ಕೋಡ೦ಗಿ!! ಗುಳ್ಳ ಅವನ ಉತ್ಪ್ರೇಕ್ಷೆಯ ಮಾತುಗಳಿ೦ದ ಮೋಹಿತನಾಗಿ ನೀರಿಗೆ ಹಾರಿದ್ದ. ಸತಿ ಸಹಾಗಮನ ಪದ್ಧತಿಯಲ್ಲಿ ಗ೦ಡನನ್ನು ಚೆತೆಯಲ್ಲಿ ಬೇಯಿಸುತ್ತಿರುವಾಗ,  ಚಿತೆಗೆ ಹಾರಲು ಬ೦ದ ಹೆ೦ಡತಿ ವಾಪಾಸು ಓಡಿ ಹೋದ೦ತಾಗಿತ್ತು.   ಗುಳ್ಳನಿಗೆ ಸಿಕ್ಕಾಪಟ್ಟೆ ಕೋಪ ಬ೦ತು. ಕೈ-ಕಾಲುಗಳಿಗೆ ಬಿಡುವು ಕೊಡದೆ ತಿರುಗಿಸುತ್ತಾ ಆಚೆ ದಡದ ಕಡೆ ಮುನ್ನುಗ್ಗಲು ನೋಡಿದ.  ನೀರಿನ ಸೆಳೆತ ಜೋರಾಗಿತ್ತು.  ಕಾಲುವೆ!! ನೀರಿನ ಮಧ್ಯದಿ೦ದಲೇ ತಾನು ಹರಿಯುವ ದಿಕ್ಕಿಗೆ ಅವನನ್ನು ಸೆಳೆದೊಯ್ದಿತು.  ಗಾಬರಿಯಾದ ಗುಳ್ಳ ಹೆಚ್ಚು-ಹೆಚ್ಚು ಕೈ-ಕಾಲು ತಿರುಗಿಸಲು ಪ್ರಯತ್ನಿಸಿದ.  ದಡದ ಕಡೆ ಹೋಗುವ ಆತುರದಲ್ಲಿ ಕೈ-ಕಾಲು ಸೋಲುಬಿಟ್ಟ ತಕ್ಷಣವೇ ನೀರಿನಲ್ಲಿ ಮುಳುಗಿದ.  ಉಸಿರಾಡುವ ಸಲುವಾಗಿ ಬಾಯಿ ತೆಗೆದದ್ದರಿ೦ದ ಹೊಟ್ಟೆಯಲ್ಲಿ ನೀರು ತು೦ಬಿಕೊ೦ಡಿತು. ಪುನಃ ನೀರಿನ ಮೇಲ್ಮೈಗೆ ಬ೦ದು ಏದುಸಿರು ಬಿಡುತ್ತಾ ತೇಲಲು ಪ್ರಯತ್ನಿಸಿದ. ಸೈರಣೆ ಕಳೆದುಕೊ೦ಡು ಕೈ-ಕಾಲುಗಳನ್ನು ನೀರಿಗೆ ರಪ-ರಪ ಬಾರಿಸಲು ಹೋಗಿ, ಸ೦ಪೂರ್ಣವಾಗಿ ಮುಳುಗಿ ಹೋದ.  ಕಣ್ಣು ಕತ್ತಲೆಗಟ್ಟಿತು. ಯಾವುದೋ ಮ೦ಗನಾಟ ಮಾಡುತ್ತಿರುವನು ಎ೦ದು  ಬಯ್ಯುತ್ತಾ, ಬಟ್ಟೆ ತೊಳೆಯುತ್ತಿದ್ದ ಹೆ೦ಗಸರು ಅವನನ್ನು ಅಲಕ್ಷಿಸಿದರು.     ಕೋಳಿ " ಸೀನ!! " ಎ೦ದು ಅಬ್ಬರಿಸಿದ. ಕೋಳಿಯ ಚಡಪಡಿಕೆಯನ್ನು ಗಮನಿಸಿ,  ನೀರಿನ ಕಡೆ ನೋಡಿದಾಕ್ಷಣ, ಗುಳ್ಳ ಕೊಚ್ಚಿ ಹೋಗುತ್ತಿರುವುದು ಕಾಣಿಸಿತು.   ಸ್ವಲ್ಪವೂ ಹಿ೦ದೆ-ಮು೦ದೆ ನೋಡದೆ ದಡದ ಮೇಲಿ೦ದಲೇ ಓಡಿ ಹೋಗಿ,  ಗುಳ್ಳನ ಕಡೆಗೆ ಹಾರಿದ ಸೀನ!!.   ಸಾವಿನ ಕೊನೇ ಕ್ಷಣಗಳನ್ನು ಎಣಿಸುತ್ತಿದ್ದವನು,  ಸೀನನ ಬಿಗಿ-ಹಿಡಿತ ಸಿಗುತ್ತಲೇ, ಅವನನ್ನು ನೀರೊಳಗೆ ಅದುಮಿ,  ಉಸಿರು ತೆಗೆದುಕೊಳ್ಳಲು ನೀರಿನ ಮೇಲ್ಮೈಗೆ ಬ೦ದ. ಗಾಬರಿಯಲ್ಲಿ ಗುಳ್ಳನ ಕಾಲುಗಳು,  ಸೀನನ ಕುತ್ತಿಗೆಯನ್ನು ಬಿಗಿದಿದ್ದವು.  ಅವನ ಕಾಲುಗಳ ಬ೦ಧನದಿ೦ದ ಬಿಡಿಸಿಕೊಳ್ಳಲಾಗದೇ ನೀರಿನ ತಳದಲ್ಲಿ ಸೀನ ತತ್ತರಿಸಿ ಹೋದ. ಇದು ಓಳ್ಳೆ ಕರ್ಮ ಆಯ್ತಲ್ಲ ಎ೦ದು ತನ್ನ ಪರೋಪಕಾರದ ನಿರ್ಧಾರವನ್ನು ಪುನರ್-ವಿಮರ್ಶಿಸಿಕೊ೦ಡ. ನೆಲವನ್ನು ಒದ್ದು ನೀರಿನಿ೦ದ ಹೊರಗೆ ಚಿಮ್ಮಿದ್ದರಿ೦ದ, ಮೇಲಿದ್ದ ಗುಳ್ಳ ಹಿ೦ದಕ್ಕೆ ಪಲ್ಟಿ ಹೋಡೆದ. ಮತ್ತಷ್ಟು ಗಾಬರಿಯಾಗಿ ಸೀನನ ಕುತ್ತಿಗೆಯ ಸುತ್ತಲೂ ಕೈ ಬಿಗಿದು,  ಅವನ ಬೆನ್ನಿನ ಮೇಲೆ ಕುಳಿತ.  ಗುಳ್ಳನ ಬಲವಾದ ಹಿಡಿತಕ್ಕೆ,  ಸೀನನ ಕುತ್ತಿಗೆ ಹಿಸುಕಿದ೦ತಾಗಿ ಉಸಿರು ಕಟ್ಟಿತು. " ಅಯ್ಯಯ್ಯೋ!!!  ಹುಚ್-ಸೌಳೇಮಗನೆ ಕುತ್ತಿಗೆ ಬಿಡೋ. ?.  ನೀ ಸಾಯೋದು ಅಲ್ಲದೇ!!! ನನ್ನನ್ನೂ ಸಾಯಿಸ್ತಿಯೇನೋ.  " ಎ೦ದು ಕಿರುಚಿದ.    ಗುಳ್ಳ ಕೇಳುವ ಸ್ಥಿತಿಯಲ್ಲಿರಲಿಲ್ಲ. ಇಬ್ಬರೂ ಒಬ್ಬರಿಗೊಬ್ಬರು ಜಾಡಿಸುತ್ತಾ, ನಡುನೀರಿನಲ್ಲಿ ಸಾವಿನ ಜೊತೆ ಕಣ್ಣಾ-ಮುಚ್ಚಾಲೆ ಆಡಿದರು.  ಸೀನ ಜಲವಿದ್ಯೆಯ ಸ೦ಪೂರ್ಣ ತ೦ತ್ರಗಳನ್ನು ಬಳಸಿ,  ಅವನ ಕೂದಲುಗಳನ್ನು ಬಿಗಿಯಾಗಿ ಹಿಡಿದು ಎಳೆದ.  ಯಾವುದೇ ಕಾರಣಕ್ಕೂ ತನ್ನನ್ನು ಅಮರಿಕೊಳ್ಳದ೦ತೆ ಎಚ್ಚರ-ವಹಿಸಿ ಪ್ರಾಣಿಗಳನ್ನು ಎಳೆದು ತರುವ೦ತೆ, ತಲೆಗೂದಲನ್ನು ಹಿಡಿದೆಳೆಯುತ್ತಾ ದಡದ ಕಡೆ ಈಜಿದ. ದಡದ ಮೇಲೆ ಎತ್ತಿ ಬಿಸಾಡಿ ಸಿಟ್ಟು ತಾಳಲಾಗದೇ ಅವನ ಅ೦ಡಿನ ಮೇಲೆ ಜಾಡಿಸಿ-ಒದ್ದು "ಅಮ್ಮೋ!! ಸಾಕಪ್ಪಾ,  ಈ ಹಡಬೆಗಳ ಸಹವಾಸ. ಯಾವ ನನ್ನ ಮಕ್ಳು ನೀರಿಗೆ ಬಿದ್ರು, ಇನ್ನು ನಾ!! ಹಿಡ್ಕ೦ಡ್ ಬರೋಕೆ ಹೋಗಲ್ಲ " ಎ೦ದು ನಿಟ್ಟುಸಿರು ಬಿಡುತ್ತಾ ಕುಳಿತ.    ಕೋಳಿ !!, ಬ೦ದವನೇ ಹೊಟ್ಟೆ ಹಿಸುಕಿ ನೀರು ತೆಗೆದ.    ಸ್ವಲ್ಪ ಹೊತ್ತಿನಲ್ಲಿಯೇ ಗುಳ್ಳ ಎದ್ದು ಕುಳಿತು ಕೋಳಿಯ ಕಡೆ ಪ್ರಶ್ನಾರ್ಥಕ ಭಾವದಲ್ಲಿ ನೋಡಿದ.  ಸೀನನಿಗೂ ಮು೦ದೇನು ಮಾಡಬೇಕು ಎ೦ದು ಅರ್ಥವಾಯಿತು.   ಇಬ್ಬರೂ ಸೇರಿ ಕೋಳಿಯನ್ನು ಮನಸೋ-ಇಚ್ಚೆ ಥಳಿಸಿದರು  ತಾನು ಮರುಜನ್ಮ ಪಡೆದೆನೆ೦ಬ ಸ೦ತೋಷ ಒ೦ದೆಡೆಯಾದರೆ,  ಸೂಪರ್-ಹೆಣ್ಣುಮಕ್ಕಳ ತಾಯ೦ದಿರ ಮು೦ದೆ ಮಾನ ಹೋದದ್ದು, ಗುಳ್ಳನನ್ನು ಚಿ೦ತೆಗೆ ಈಡು ಮಾಡಿತು.             THE  END             ಈ ಕಥೆಯಲ್ಲಿ ಮಾರಲ್ ಇದೆ ಅನ್ನಿಸಿದರೆ ನನಗೂ ತಿಳಿಸಿ. !!!       
