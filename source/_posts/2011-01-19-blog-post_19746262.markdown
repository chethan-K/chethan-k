---
layout: post
title: "ಅಮೃತ"
date: 2011-01-19
comments: false
categories: 
---


   'ಅಮೃತ' ಎ೦ಬುದು ಹುಡುಗಿಯ ಹೆಸರೆ೦ದು ಓರಗೆಯ ಗೆಳೆಯರು ಪದೆ-ಪದೆ ರೇಗಿಸುವರು.    ಸ್ಕೂಲಿನ ಶೀನಪ್ಪ ಮಾಸ್ತರ೦ತೂ ಹಾಜಾರಿ ಹಾಕುವಾಗ " ಅಮೃತಾ. " ಎಂದು ರಾಗವಾಗಿ ಕರೆಯುತ್ತಾ.  ಹುಡುಗಿಯರ ಕಡೆ  ನೋಡಿ, 'ಹೋ!! ಅಮೃತಾ ಅ೦ದ್ರೆ ನೀನಲ್ಲವೆ  ಹಹ'  ಎ೦ದು ಅಣಕವಾಡುವರು.     ಮು೦ದೆ.   ಸ್ಕೂಲಿನ ಕಡತಗಳಲ್ಲಿ ಅಮೃತ ಎ೦ಬುದನ್ನು 'ಅಮೃತ್' ಎ೦ದು ಬದಲಾಯಿಸಲು ಹೋಗಿದ್ದಕ್ಕೆ ಜಿದ್ದು ಮಾಡಿ,  'ಅಮೃತ' ಎ೦ದೇ ಉಳಿಸಿಕೊಂಡ.    'ಅಮೃತ್' ಅ೦ತ ಮಾಡಿದ್ರೆ ಇವನಪ್ಪನ ಗ೦ಟೇನು ಹೋದದ್ದು ಎ೦ದರು.  ಎಲ್ಲರೂ.   ಯಾವುದಕ್ಕೂ ತಲೆ ಕೆಡಿಸಿಕೊಳ್ಳಲಿಲ್ಲ.   ಆ ಹೆಸರಿನೊ೦ದಿಗೆ ಒ೦ದು ಆತ್ಮೀಯ ಭಾವ ಬೆಸೆದುಕೊ೦ಡಿತ್ತು.    ಅಮೃತನಿಗೆ ಒಬ್ಬಳು ಅಕ್ಕ!! ಇದ್ದಳು!! ಅವಳ ಹೆಸರು ಅಮೃತ.   ಚಿಕ್ಕ ಮಗುವಾಗಿದ್ದಾಗ, ಹುಲ್ಲಿನ ಬಣವೆಯೊಂದು ಮೇಲೆ ಮಗುಚಿ ಬಿದ್ದು,  ಅಡಿಯಲ್ಲಿ ಸಿಕ್ಕು ಉಸಿರುಕಟ್ಟಿ ಸತ್ತು ಹೋದಳು.    ಆನ೦ತರ ಹುಟ್ಟಿದ ಇವನನ್ನು ಅಮೃತ ಎ೦ಬ ಹೆಸರಿನಿ೦ದಲೇ ಕರೆದರು.    ತಾನು ಹುಟ್ಟುವ ಮೊದಲೇ ತೀರಿಹೋಗಿದ್ದ ಅಕ್ಕನ ಮೇಲಿನ ಮಮತೆಯ ಪ್ರತೀಕವಾಗಿ ಆ ಹೆಸರನ್ನು ಅ೦ತೆಯೇ ಉಳಿಸಿಕೊ೦ಡ.   ಅರ್ಥಕ್ಕೆ ನಿಲುಕದ ಅದೆಷ್ಟೋ ವಿಷಯಗಳು ಲಾಭದಾಯಕ ಪ್ರಪಂಚದ ಮುಂದೆ ಒಪ್ಪಿಸುವುದು ಕಷ್ಟ.   ಹೀಗೆ!!  ಬಲ್ಲವರು ಇವನನ್ನು ಸಾಧು ಸ್ವಭಾವದವನು ಅಂದರು, ತನ್ನನ್ನು ತಾನು ಅಸಹಾಯಕ ಅಂದುಕೊಂಡ.  ಗೆಳೆಯರು ಒಳ್ಳೆಯವ ಅಂದರು,   ಕೆಟ್ಟದ್ದು ಕಲಿಯುವಷ್ಟು ಪ್ರೌಢಿಮೆ ತನಗಿಲ್ಲ ಅಂದುಕೊಂಡ.    ಇದು ಅಮೃತ!!     ಪಿ ಯು ಸಿ ಫೇಲಾಗುತ್ತಿದ್ದ೦ತೆ  ವಿದ್ಯಾಭ್ಯಾಸಕ್ಕೆ ಅಧಿಕ್ರುತವಾದ ತೆರೆ ಬಿತ್ತು.   ಓದು ಮುಗಿದು ಮನೆ-ಸೇರುತ್ತಿದ್ದ೦ತೆಯೇ,  ಅದೊ೦ದು ವಿಭಿನ್ನ ಪ್ರಪ೦ಚ.    ಶಾಲೆಯ ಮರದ ಬೆ೦ಚುಗಳ ಮೇಲೆ ಅನಾಯಸವಾಗಿ ಸವೆದು ಹೋಗುತ್ತಿದ್ದ ದಿನಗಳು, ಯುಗಗಳಾಗಿ ಕಾಣಲಾರಂಭಿಸಿದವು.  ಅಪ್ಪನ ಜೊತೆ ಕುಲಕಸುಬು ಟೈಲರಿ೦ಗ್ ಪ್ರಾರ೦ಭಿಸಿದ.    ಹಿ೦ದೊಮ್ಮೆ,  ದೊಡ್ಡವರಾದ ಮೇಲೆ ಏನಾಗುತ್ತೀರಿ ಎ೦ದು ಶೀನಪ್ಪ ಮಾಸ್ತರು ಕೇಳಿದಾಗ,   ಎಲ್ಲ ಹುಡುಗರೂ ಅತಿ ಉತ್ಸಾಹದಿ೦ದ 'ಇ೦ಜಿನಿಯರು,  ಪೈಲಟ್ಟು,  ಸೈ೦ಟಿಸ್ಟು, ಡಾಕ್ಟರು.  ' ಇನ್ನು ಮು೦ತಾಗಿ ಎಂದರು.    ಅಮೃತ ಮುಗ್ದವಾಗಿ  'ತಾನು ಅಪ್ಪನ೦ತೆ ಟೈಲರ್ ಆಗುತ್ತೇನೆ' ಎ೦ದು ಹೇಳಿದ್ದಕ್ಕೆ ಎಲ್ಲರೂ ನಗೆಚಟಾಕಿ ಕೇಳಿದವರ೦ತೆ ಪುಳಕಗೊ೦ಡು ನಕ್ಕರು.  ಅಮೃತ ನಗಲಿಲ್ಲ.   ಅವನು ಕನಸುಗಳಿಗೆ ಬೇಲಿ ಹಾಕಿರಲಿಲ್ಲ.  ಬದಲಾಗಿ ಅಪ್ಪನ ಕಸುಬಿನಲ್ಲಿನ ಕೌಶಲ್ಯವನ್ನು ಬೆರಗುಗಣ್ಣುಗಳಿಂದ ನೋಡಿ ಸಂಭ್ರಮಿಸುತ್ತಿದ್ದ.    ಶೀನಪ್ಪ ಮಾಸ್ತರು ಕಿತ್ತು ಹೋಗಿದ್ದ ತಮ್ಮ ಜುಬ್ಬ ಹೊಲಿಸಲು ಬ೦ದಾಗ   " ಡಾಕ್ಟರು,  ಪೈಲಟ್ಟು ಆಗ್ತೀನಿ ಅ೦ದ ಮುಂಡೇ ಮಕ್ಳೆಲ್ಲಾ ಏನೆನಾಗಿದಾರೋ ಕಾಣೆ!!  'ಟೈಲರ್ ಆಗ್ತೀನಿ' ಅ೦ತ ಹೇಳಿಬಿಟ್ಟು, ಮಾತು ಉಳಿಸಿಕೊ೦ಡವನು ಅ೦ದ್ರೆ ನೀನೊಬ್ಬನೆ ಕಣಯ್ಯ.  ನಿನ್ನ ನಾ ಮೆಚ್ತೀನಿ. "   ಎ೦ದು ಬೆನ್ನು ತಟ್ಟಿದ  ಮಾಸ್ಟರು, ದುಡ್ಡು ಕೊಡದೇ  ಹೊರಟು ಹೋದರು.    ಅಮೃತ ಬೆಂಗಳೂರು ಸೇರಿದ.  ಸಿದ್ಧ ಉಡುಪು ತಯಾರಿಸುವ ಗಾರ್ಮೆಂಟ್ ನಲ್ಲಿ ನೌಕರಿ!!  ಅಮೃತ ಬದುಕುತ್ತಿದ್ದ.  ಎಲ್ಲರಂತೆ.   ಪಕ್ಕದ ಮನೆಯ ಕಬ್ಬಿನ ಹಾಲು ಮಾರುವ ಗೆಳೆಯ ಹರೀಶನಂತೆ.   ಕೆಳಗಿನ ಮನೆಯಲ್ಲಿದ್ದ ಸ್ಕೂಲಿಗೆ ಹೋಗುವ ಪುಟ್ಟ ಮಕ್ಕಳಾದ ಸಾರ,  ಬಾನುವಿನಂತೆ.  ಅಮೃತ ಬದುಕುತ್ತಿದ್ದ.  ಎಲ್ಲರಂತೆ.  ಮಾಮೂಲಿಯಂತೆ.  ಮನುಷ್ಯರಂತೆ.      ಆ  ದಿನ ಬಸ್ಸಿಗಾಗಿ ಕಾಯುತ್ತಿರುವಾಗ, ಬೆಳಗಿನ ಜನಸ೦ದಣಿಯ ಮಧ್ಯೆ ಒಂದು ಮಿ೦ಚು ಮೂಡಿ ಮಾಯವಾಯಿತು.   'ಅವಳು' ಅವನಿಗೆ ಕಂಡಿದ್ದು ಒಂದು ಮಿಂಚಿನಂತೆ.    'ಆ ನಗು. ,ಆ ಕಣ್ಣು. , ಆ ಕೆನ್ನೆಗಳು …, ಅಬ್ಬಾ!! ಯಾರಿವಳು. ? ' ಎಂದ.   ಅದೊಂದು ಆಕರ್ಷಣೆ.    ವಯಸ್ಸಿನ ಜೊತೆಗೆ ಕೆಲವರ ಅಳ್ಳೆದೆಯಲ್ಲಿ ಅನಿವಾರ್ಯವಾಗಿ ಸಂಭವಿಸುವ ಕಂಪನ.  ಈ ಕಂಪನಕ್ಕೆ ಅಮೃತ ಸ್ಪಂದಿಸಿದ.    ಆ 'ಅವಳು' ಯಾರು ಎಂದು ತಿಳಿಯುವ ಮುನ್ನವೇ ಸ್ಪಂದಿಸಿದ.    ಯಾರೆಂಬುದು ಬೇಕಿರಲಿಲ್ಲ.   ಆಸೆಗಳು ಗರಿಗೆದರಿದವು.    ಪ್ರತಿದಿನವೂ ಕನ್ನಡಿಯನ್ನು ನೋಡುತ್ತಿದ್ದವನಿಗೆ ಅಂದು ಯಾಕೋ ಕನ್ನಡಿಯೊಳಗೊಂದು ಜೀವ ಕಾಣಿಸಿತು.  ಅವನು ಅದುವರೆಗೂ ಕಂಡೇ ಇರದ ಜೀವ.   ಇದುವರೆಗೂ ಅವನೊಳಗೇ ಸದ್ದಿಲ್ಲದೇ ಇದ್ದ ಜೀವ.   ಮತ್ತೊಮ್ಮೆ!! ಮಗದೊಮ್ಮೆ!!  ಕನ್ನಡಿಯೊಳಗೆ ಇಣುಕಿದ.   ಕ್ರಾಪು ಸರಿಪಡಿಸಿಕೊಂಡ.     ಕನ್ನಡಿಯಲ್ಲಿ ಕಾಣುತ್ತಿದ್ದ ತನ್ನದೇ ಕಟೌಟಿಗೆ  ಹೆಮ್ಮೆಯದ್ದೊಂದು ನಗೆ ಬೀರಿ ಹೊತ್ತಿಗಿಂತಲೂ ಮುಂಚೆ ಬಸ್ ಸ್ಟಾಪಿನ  ಕಡೆಗೆ ನಡೆದ.   ಎಲ್ಲಾ ಬಸ್ಸುಗಳನ್ನು ಬಿಡುತ್ತಾ.  ಅವಳ ಬರವಿಗಾಗಿ ಕಾಯುತ್ತಾ.    ಜೀವ ಜಗತ್ತು!!  ಎರಡೂ ಕೈ ಚಾಚಿ ಭಿಕ್ಷುಕನಂತೆ ತಮಗಾಗಿ ಮಿಡಿಯುವ ಒಂದು ಜೀವಕ್ಕಾಗಿ ಹಂಬಲಿಸುತ್ತಿರುವಾಗ,  ಅಲ್ಪ ಅಮೃತ ಈ ಸೆಳೆತದಿಂದ ತಪ್ಪಿಸಿಕೊಳ್ಳಲಾಗಲಿಲ್ಲ.     ಪ್ರೀತಿಯ ಮಂಕು ಬೂದಿಯನ್ನು ಸಿಂಗರಿಸಿ ಉಣಬಡಿಸುವ ಅದೆಷ್ಟೋ ಸಿನಿಮಾದ ಮೆಲೋ ಡ್ರಾಮಗಳನ್ನು ನೋಡಿ ಎಂಜಾಯ್ ಮಾಡಿದ್ದ.  ಥೇಟು ಅಂತೆಯೇ!!   ಹೆಣ್ಣು!!  ಕೆಸರಿನಲ್ಲಿ ಅರಳುವ ತಾವರೆ!!  ಉಸುಕಿನ ನಡುವೆ ಬಿಗಿಯುವ ರಿಸ್ಕು ಇದ್ದರೂ ಗಂಡಸಾದವನು ಅತಿ ಉತ್ಸಾಹದಿಂದಲೇ ಆ ತಾವರೆಯ ಬಯಸುವನು.  ನಡೆಯುವನು.  ಅಮೃತ ಕೂಡ 'ಸುಮ್ಮನಿದ್ದವನನ್ನು ಬಂದು ಯಾರೋ ಕೊರಳ ಪಟ್ಟಿ ಹಿಡಿದು ಬಡಿದು ಕೆಣಕಿ ಪ್ರೇಮಿಸಲು ಬಿಟ್ಟಂತೆ' ಪ್ರೇಮಿಸಿದ.  ಹಂಬಲಿಸಿದ.    ಅವಳ ಪ್ರತಿ ನಡೆಯನ್ನು ಹಿಂಬಾಲಿಸುವುದು.  ಸಂಬಂಧವೇ ಇಲ್ಲದಿದ್ದರೂ ಅವಳ ಒಂದೊಂದು ಖುಷಿಯನ್ನು ತಾನು ಸಂಭ್ರಮಿಸುವುದು.    ಆವಳು 'ಯಾರೋ. ?' ಬೇರೆಯವಳು ಅನ್ನಿಸಲಿಲ್ಲ.   ನಾಚುವುದು ಕಣ್ಣೋ. ? ರೆಪ್ಪೆಯೋ. ? ಅವಳು ಕಣ್ಮರೆಯಾಗುವವರೆಗೂ ತನ್ನ ನೋಟದ ಮಿತಿಯಲ್ಲಿಯೇ ಇರಿಸಿಕೊಳ್ಳಬೇಕೆ೦ಬ ಬಯಕೆ.   ಸ೦ಜೆ ಸೂರ್ಯ ಮುಳುಗುವ೦ತೆ,  ತನ್ನ ನೋಟದ ಪರಿಧಿ ಎ೦ಬ ಆಗಸದಿ೦ದ ಅವಳೂ ಮುಳುಗಿ ಕಣ್ಮರೆಯಾಗುವಳು.  ಮುಖದ ಮೇಲೆ ಅಚ್ಚುಬೀಳುತ್ತಿದ್ದ ಮುಗುಳುನಗೆ, ಆ ಗು೦ಗು ದಿನ೦ಪ್ರತಿ ಉಳಿಯುವುದು.   ಸದಾ ಅವಳ ಗುಂಗಲ್ಲಿ!! ತಾನು ಯಾರನ್ನಾದರು ಇಷ್ಟು ಇಷ್ಟ ಪಡಬಹುದು ಎಂದು ನಂಬಲೂ ಆಗದಷ್ಟು ಹಚ್ಚಿಕೊಂಡ.  ದಿನ ದಿನವೂ ಹೊಸ ಹೊಸ ಅನುಭವಗಳು.  ಬಾಳಿಗೊ೦ದು ನ೦ಬಿಕೆ.  ಬದುಕಲು ಒಂದು ಜೋರು ಕನಸು.   ಪುಟ್ಟ ಪುಟ್ಟು ಆಕಾ೦ಕ್ಷೆಗಳು.  ಒಂದಷ್ಟು ವಿಶ್ ಲಿಸ್ಟುಗಳು.  ಜೀವನ ಸು೦ದರ!!   ಕೆಲವರು ಹೀಗೆ!!   ತಮಗೇ ಗೊತ್ತಿಲ್ಲದೇ ಯಾರದ್ದೋ ಜೀವನಕ್ಕೆ ಸ್ಪೂರ್ತಿಯಾಗಿರುವರು.    ಏನೂ ಮಾಡದೆ ಯಾರದ್ದೋ ನಗುವಿಗೆ ಕಾರಣರಾಗುವರು.    ನಗು ನಗುತ್ತಲೇ ಯಾರದ್ದೋ ಕಣ್ಣೀರಿಗೆ ಪ್ರೇರಣೆಯಾಗಿಬಿಡುವರು.   ಕೊನೆಗೂ ಆ ಅವಳಿಗೆ 'ತಾನೆಷ್ಟು ವಿಶೇಷ' ಎಂಬುದು ತಿಳಿಯಲಿಲ್ಲ.    ಇವನು ತಿಳಿಯಗೊಡಲಿಲ್ಲ.    ಕೋಟಿ ಕನಸು ತುಂಬಿರುವ ಎರಡು ಕಣ್ಣುಗಳು ತನ್ನನ್ನು ಸದಾ ಗಮನಿಸುತ್ತಿರುವುದು ಅವಳಿಗೆ ತಿಳಿಯಲೇ ಇಲ್ಲ.      ತನ್ನ ಪ್ರೀತಿಯ ನಿವೇದನೆಗೆ ಕ್ಷಣ ಕ್ಷಣವೂ ಹಂಬಲಿಸುವುದು!! ಅರೆನಿದ್ದೆಯಲ್ಲಿ ಬೀಳುತ್ತಿದ್ದ  'ಅವಳು ದೂರವಾಗುವ ' ಹುಚ್ಚು ಕನಸುಗಳಿಂದ ಬೆಚ್ಚಿ ಬೀಳುವುದು!!    ಧೈರ್ಯ ಸಾಲುತ್ತಿರಲಿಲ್ಲ!!  'ನಾನು  ಪ್ರೀತಿಯನ್ನು ಹೇಳಿಕೊಲ್ಲಲಾಗುತ್ತಿಲ್ಲ!! ಅವಳನ್ನು ಮೆಚ್ಚಿಸಲಾಗುತ್ತಿಲ್ಲ!! ಅಂದರೆ ಅದು ನಾನೇ!!  ನಾನು ಬೆಳೆದು ಬಂದದ್ದು ಹೀಗೆ '  ತನ್ನ ಅಸಹಾಯಕತೆಯನ್ನು ಹೀಗೆನ್ನುತ್ತಾ ಸಮರ್ಥಿಸಿಕೊಂಡ.    ಮನುಷ್ಯನ ದೌರ್ಬಲ್ಯ ಹೆಚ್ಚುತ್ತಾ ಹೋದಂತೆ!!  ಬದುಕು ಅವನಿಂದ 'ಆಯ್ಕೆ-ಸ್ವಾತಂತ್ರ್ಯ' ವನ್ನು ಕಸಿದು ಕೊಳ್ಳುತ್ತಾ ಹೋಗುತ್ತದೆ.   ದುರ್ಬಲನು ನಡೆಯುವ ದಾರಿಯಲ್ಲಿ ಕವಲುಗಳು ಇರುವುದೇ ಇಲ್ಲ.  ಕೊನೆಮುಟ್ಟುವವರೆಗೂ.      ಒಂದು ದಿನ ಅವಳು ಕಾಣೆಯಾದಳು.     ಯಾರೋ ಆ ಅವಳ 'ಮದುವೆ' ಅಂದರು.    ಅಮೃತ ಒಪ್ಪಲಿಲ್ಲ.  'ಇಲ್ಲ ಇಲ್ಲ'.    'ಸಾಧ್ಯ ಇಲ್ಲ' ಚಡಪಡಿಸಿದ.     ' ಈ ಬಾರಿ ಅವಳು ಸಿಕ್ಕಿದ ತಕ್ಷಣ ಎಲ್ಲವನ್ನು ಹೇಳಿಬಿಡಬೇಕು.   ಹೌದು ಹೇಳಿಬಿಡಬೇಕು.   ತಪ್ಪು ಮಾಡಿದೆ.  ಬೆಳೆದು ಬಂದದ್ದೇ ಹೀಗೆ ಅಂದುಕೊಂಡು ತಪ್ಪಾಯಿತು!!   ಎಲ್ಲರೂ ಎಲ್ಲವನ್ನೂ ಕಲಿತು ಬಂದಿರುವುದಿಲ್ಲ.  ಹುಟ್ಟುತ್ತಾ.  ಬೆಳೆಯುತ್ತಾ.  ಕಲಿಯುತ್ತ ಸಾಗುವರು.  ಹೌದು ಎಲ್ಲವನ್ನೂ ಹೇಳಬೇಕು.  ಕನಸುಗಳನ್ನು ಅಡವಿಟ್ಟು, ಪ್ರೀತಿಯ ಎರವಲು ಪಡೆದು ಕಟ್ಟಿರುವ ಈ ನನ್ನ ಮನೆಗೆ ಅವಳನ್ನು ಆದರದಿಂದ ಬರಮಾಡಿಕೊಳ್ಳಬೇಕು. '   ಒಂದು ತಿಂಗಳ ತರುವಾಯ ಪುನಃ ಕಂಡಳು.  ಸಂತಸಗೊಂಡ.   'ನನಗೆ ಹೇಳದೆ ಇಷ್ಟು ದಿನ ಎಲ್ಲಿ ಹೋಗಿದ್ದೆ' - ಕೇಳಿ!! ಕಪಾಳಕ್ಕೊಮ್ಮೆ ಬಾರಿಸಿ ತಬ್ಬಿ ಅಳಬೇಕು ಅನಿಸಿತು.  ಮರುಕ್ಷಣದಲ್ಲಿಯೇ ಮೂತಿ ಪೆಚ್ಚಾಯಿತು!! ಮೊಣಕೈ-ವರೆಗೂ ತು೦ಬಿಕೊ೦ಡಿದ್ದ ಹಸಿರು ಗಾಜಿನ ಬಳೆಗಳು ಅಪಶಕುನದ ಸದ್ದು ಮಾಡಿದವು. ಮದುಮಗಳ ಕಳೆ,  ಕೊರಳಲ್ಲಿದ್ದ ತಾಳಿ, ಪಕ್ಕದಲ್ಲಿದ್ದ ಮತ್ತೊಬ್ಬ ಗಂಡಸಿನ ಮುಖ ಹ೦ತಹ೦ತವಾಗಿ ತೆರೆದುಕೊ೦ಡವು.    ತಲೆ ತಿರುಗಿ ಬ೦ತು.   ಬಟ್ಟೆ ಕತ್ತರಿಸುತ್ತಿದ್ದ ಕತ್ತರಿಯಲ್ಲಿ ಹೊಟ್ಟೆಯನ್ನೇ ಇರಿದುಕೊಂಡು ಬಿಡಬೇಕೆಂಬ ಹತಾಶೆ.    ಕೆಲಸದಿಂದ ಮನೆಗೆ ಹೊರಟ.    ಮನೆ ಸೇರಲಾರದೇ, ಹತ್ತಿರದ ಪಾರ್ಕಿನ ಮೂಲೆಯೊಂದರಲ್ಲಿ ಹೋಗಿ ಕುಳಿತ.     'ಅಷ್ಟಕ್ಕೂ!! ಯಾತಕ್ಕಾಗಿ ಬದುಕಬೇಕು.    ಸಾಕು!! ಈ ಜನ್ಮಕ್ಕೆ ಇಷ್ಟು ಸಾಕಲ್ಲವೇ. !!' ಸಾಯುವ ಆಲೋಚನೆಗಳು!!   'ತಾನು ಇಲ್ಲವಾದರೆ ಏನಾಗುವುದು. ? ಏನೂ ಇಲ್ಲ!! ಯಾರು ಇದ್ದರೂ!! ಇಲ್ಲವಾದರೂ!! ಇಲ್ಲಿ ನಿಲ್ಲುವುದು ಏನು ಇಲ್ಲ.    ಹೌದು!! ಇಲ್ಲಿ ಜೀವ೦ತವಾಗಿರುವುದು ಕೇವಲ ಘಟನೆಗಳು, ವ್ಯಕ್ತಿಗಳಲ್ಲ.   ನಾನು-ಅವಳನ್ನು ಹುಡುಕುತ್ತಿದ್ದುದಕ್ಕೆ, ಹಂಬಲಿಸುತ್ತಿದ್ದುದಕ್ಕೆ, ಸದಾ ಅವಳ ಒಳಿತನ್ನು ಬಯಸಿದ್ದಕ್ಕೆ ಸಾಕ್ಷಿ-ಆಧಾರಗಳನ್ನು ಇಡಬೇಕಿತ್ತೆ. !!   ಈ ಹುಚ್ಚು ಪ್ರಪಂಚವೇ ನನ್ನ ಹುಚ್ಚುತನಕ್ಕೆ ಮೂಖ ಸಾಕ್ಷಿಯಂತೆ ನಿಂತಿದೆ.    ಅವಳು ಪೆದ್ದಿ!! ಅವಸರ ಪಟ್ಟಳು.    ಇಲ್ಲ!! ನಾನು ಬುದ್ದು ತಡ ಮಾಡಿದೆ.  ' ಖಾಲಿ ತಲೆಯೊಂದು ಪ್ರತಿಧ್ವನಿಸುತ್ತಿತ್ತು!!    ಹೆಣ್ಣಿಗೊಂದು ಶಕ್ತಿಯಿದೆ.  ತಾನು ಬರುವ ಮೊದಲೂ ಖಾಲಿ ಇದ್ದ ಗಂಡಸಿನ ಎದೆಯಲ್ಲಿ ತಾನಿಲ್ಲದ ಹೊಸ ನಿರ್ವಾತ ಸೃಷ್ಟಿಸುವ ಶಕ್ತಿ.  ಅವಳು ಹೋರಟ ಮೇಲೆ ಸೃಷ್ಟಿಯಾಗುವ ಈ ವ್ಯಾಕ್ಯುಮು ಕೇಳುವ ಪ್ರಶ್ನೆಗಳು ಒಂದೊಂದಲ್ಲ.    ನನ್ನ. ? ಅದು ನನ್ನನ್ನ. ? ನೀನು ಮುರಾಬಟ್ಟೆಯಾಗಿಸಬಹುದೇ ಎಂಬಲ್ಲಿಂದ ಶುರುವಾಗಿ ನನ್ನನ್ನೇ ಯಾಕೆ. ? ಎಂಬ ಹತಾಶೆಯೊಂದಿಗೆ ಕೊನೆಗೊಳ್ಳುತ್ತವೆ.    ' ಈಗ ಮುಂದೆ!. ?' ಬಹಳ ಸಾರಿ ಉತ್ತರದಂತೆ ಬಂದು ನಿಲ್ಲುವ ಅದೇ ಪ್ರಶ್ನೆ.   ' ನಮ್ಮ ಸ್ವಂತ  ಕನಸುಗಳು ಕಮರಿದಾಗ ಮತ್ತೊಬ್ಬರ ಕನಸುಗಳಿಗೆ ಅಡಿಯಾಳುಗಳಾಗಿ ಬಿಡಬೇಕು. ಸುಮ್ಮನಿದ್ದು ಬಿಡಬೇಕು.  ಮಳೆ ಬಂದಾಗ ಹುಲ್ಲು ಬೆಳೆದೇ ಬೆಳೆಯತ್ತೆ. '   ಸ೦ಜೆಯಾಯಿತು.   ರಾತ್ರಿಯಾಯಿತು.    ಏಳುವ ಮನಸ್ಸಾಗಲಿಲ್ಲ.    ಅಲ್ಲಿಯೇ ಬಿದ್ದುಕೊ೦ಡ.    ಕಣ್ಣು ಮುಚ್ಚಿದ ಸ್ವಲ್ಪ ಹೊತ್ತಿನಲ್ಲಿಯೇ ಭಯಾನಕ ಕನಸೊಂದು.    ಕನಸಿನಲ್ಲಿಯೂ ಅಮೃತ ಮಲಗಿದ್ದ.  ಯಮನ ವೇಷಧಾರಿಯೊಬ್ಬ ಕೋಣದ ಮೇಲೆ ಕುಳಿತು ಅದರ ಕೊಡು ಸವರುತ್ತಾ ಮಲಗಿದ್ದ ಅಮೃತನಿಗೆ ಉಪದೇಶ ನೀಡುತ್ತಿದ್ದ.   'ಏಳು!! ಧೀರ ಏಳು!! ನಿನಗಿಂತ ಮೊದಲೇ ನೀನು ಸತ್ತು ಬಿಡು. ಸಾಯಬೇಕು ಅಂದುಕೊಂಡವರು ಕೊನೆ ಕ್ಷಣದಲ್ಲಿ ಪ್ಲೇಟು ಬದಲಿಸಿದರೆ ಏನಾಗುತ್ತದೆ. ಏನೂ ಇಲ್ಲ.  ಸಾವಿಗೆ ಸ್ವಾ ಅನುಮತಿ ಸಿಕ್ಕ ಮೇಲೆ ಮುಗಿಯಿತು.  ನೀನು ಸತ್ತಂತೆಯೇ.  ಜೀವ ಹೋಗಲು ಒಂದು ಕ್ರಿಯೆಯ  ಅವಶ್ಯಕತೆ ಮಾತ್ರ ಬಾಕಿ ಉಳಿಯುತ್ತದೆ.  ನೇಣು,  ವಿಷ,  ಬಾವಿ ಇತ್ಯಾದಿ ಇತ್ಯಾದಿ.  ಅದು ಕೇವಲ ನಿಮಿತ್ತ.  ಸಾವಿನ ಕಲ್ಪನೆಯ ಮು೦ದೆ,  ಬದುಕಿನ ಅಶಾವಾದವೇ ಇದುವರೆಗೂ ಜೀವಿಸಿದ ಸುಳ್ಳಿನ ಅ೦ತೆ-ಕ೦ತೆ-ಬೊ೦ತೆಗಳ೦ತೆ ಕಾಣಿಸುತ್ತವೆ.  ಸಾವಿನ ಅಪ್ಪುಗೆಯು ತಡವಾದಷ್ಟು,  ದೇಹವು ತನ್ನ ವಿನಾಶಕ್ಕೆ ಅಡ್ಡದಾರಿಗಳನ್ನು ಹುಡುಕಿಕೊಳ್ಳುತ್ತದೆ.   ಬ್ರೇನೋ,  ಹಾರ್ಟೋ  ಇದ್ದಕ್ಕಿದ್ದ೦ತೆ ಒಡೆದುಕೊಳ್ಳುತ್ತದೆ. ಮಾನಸಿಕ ಒತ್ತಡ,  ಚಿ೦ತೆ,  ಹ್ರುದಯಾಘಾತ,  ಸ್ಟ್ರೋಕು ಇನ್ನುಮು೦ತಾಗಿ ಸಾವಿಗೊ೦ದು ಹೆಸರಿಟ್ಟು ಸತ್ತವರನ್ನು ಗತಕಾಲದ ಪ್ರತಿನಿಧಿ ಮಾಡಿಬಿಡುವರು.   ನಿನಗೆ ಅಂತ ದುರ್ದೈವ ಬೇಕಾ!!? ರಾಯಲ್ ಆಗಿ ನೀನೆ ಬಂದು ಬಿಡು.    ನಿನಗಿಂತ ಮೊದಲೇ ನೀನು ಸತ್ತು ಬಿಡು.  '     ಮೊದಲು ಕನಸಲ್ಲಿ ಮಲಗಿದ್ದವನು ಮೇಲೆದ್ದ!! ಯಾರೂ ಕಾಣಲಿಲ್ಲ!! ಮೊಣಕೈವರೆಗೂ ತುಂಬಿಕೊಂಡಿದ್ದ ಅವಳ ಬಳೆಗಳ ಸದ್ದು!!      ವೇದನೆಗೆ!! ನಿಜವಾಗಿಯೂ ಎಚ್ಚರಗೊಂಡ!! ಬೆಚ್ಚಿಬಿದ್ದ!! ಮತ್ತೂ ಕನಸಲ್ಲಿದ್ದೇನಾ ಎಂಬ ಅಸ್ಪಷ್ಟತೆ!! ಬೆಳಗಿನಿಂದಲೂ ತಾನು ಕನಸಲ್ಲೇ ಇದ್ದಿರಬೇಕೆಂಬ ಕೃತಕ ಸಂತೋಷ !!  ಆ ಅಸ್ಪಷ್ಟತೆಯನ್ನು ಸೀಳಿ ಬಂದ ಅವಳ ಗಾಜಿನ ಬಳೆಗಳ ಸದ್ದು!!  ಅದು ತಂದ ವೇದನೆ!! ಚಳಿಗೆ ಮುದುಡಿಕೊ೦ಡು ಮಲಗಿದ.    ನಡುಗುತ್ತಿದ್ದ.  ಕೈ-ಕಾಲುಗಳು ಸೆಟೆದುಕೊ೦ಡವು.   ಕನಸುಗಳಿಲ್ಲದ ಗಾಢವಾದ ನಿದ್ರೆಯೊಂದು ಆವರಿಸಿತು.     
