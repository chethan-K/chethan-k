---
layout: post
title: "ಒನ್-ವೇ ಟ್ರೆಶರ್ ; "
date: 2012-11-20
comments: false
categories: 
---


 ಮೈಸೂರಿನ ದೇವರಾಜ ಅರಸು ರಸ್ತೆಗೆ, 'ಜರ್ಕಿನ್' ಕೊಂಡುಕೊಳ್ಳಲು ಗೆಳೆಯ ರಘುಪತಿ ಜೊತೆಗೆ ಹೋಗಿದ್ದೆ.   ರಾಪತಿಗೆ ವ್ಯವಹಾರ ಜ್ಞಾನ ಇತ್ತು.  ಅದೂ ಅಲ್ಲದೆ ಅವನ ಹತ್ರ ಬೈಕ್ ಇತ್ತು.  ಸ್ವಲ್ಪ ದೊಡ್ಡ ಕುಳ!!   ತನ್ನ ದೊಡ್ಡಸ್ತಿಕೆಯ ಸೌಲಭ್ಯವನ್ನು ಅನುಭವಿಸುತ್ತಾ!! ಅದನ್ನು ಮನಸೋ ಇಚ್ಛೆ ಹಂಗಿಸುತ್ತಾ ಬದುಕುವ ವಿಕ್ಷಿಪ್ತ ಕ್ರಿಮಿ ಅವನು.   'ಜರ್ಕಿನ್ ' ಕೊಂಡು ಕೆ-ಆರ್ ಸರ್ಕಲ್ ಕಡೆಗೆ, ಒನ್-ವೇ ಗೆ ವಿರುದ್ಧವಾಗಿ ಬೈಕು ಚಲಾಯಿಸುತ್ತಾ ಹೊರಟ.   'ಅಯ್ಯಯ್ಯೋ!! ರಾಪತಿ!! ಒನ್-ವೇ ಕಣೋ ಇದು. ಯಾಕೋ ಹಿಂಗ್ ಹೋಗ್ತಾ ಇದೀಯ' ಗಾಬರಿಯಿಂದ ಕೇಳಿದೆ.     'ಏನೂ ಆಗಲ್ಲ ಸುಮ್ಕೆ ಇರೋ!! ಸ್ವಲ್ಪ ಮುಂದೆ ಹೋದ್ರೆ, ಸರ್ಕಲ್ ಹತ್ರ ಇನ್ನೊಂದು ರೋಡ್ ಜಾಯಿನ್ ಆಗತ್ತೆ ' ಅಂದ.    ಸಿಗ್ನಲ್ ಬಳಿ ಬೈಕು ನಿಲ್ಲಿಸುತ್ತಿದ್ದಂತೆ ಒಬ್ಬ ಟ್ರಾಫಿಕ್ ಪೋಲೀಸು, ಸೀದಾ ಬಂದವನೇ ಬೈಕಿಗೆ ಕೈ ಹಾಕಿ ಕೀ!! ಎತ್ತುಕೊಂಡ.   'ಯಾಕ್ ಕೀ ತಗೋತ ಇದೀರ. ?' ರಾಪತಿ ತನ್ನ ಜೋಬಿಗೆ ಅನಾಮತ್ತಾಗಿ ಕೈ.  ಹಾಕಿ ದುಡ್ಡು ತೆಗೆಯುವವರಿಗೆ ಕೇಳುವಂತೆ ಕೇಳಿದ.   ' ಇಳಿರೋ ಕೆಳಗೆ!! ಬೈಕು ಸೈಡಿಗೆ ಹಾಕಿ.  ಒನ್-ವೇ ನಲ್ಲಿ ಓಡಿಸಿಕೊಂಡು ಬಂದಿದ್ದು.  ನೋಡಿಲ್ಲ ಅಂದು ಕೊಂಡ್ರಾ!!' ಎನ್ನುತ್ತಾ ಬೈಕು ಸೈಡಿಗೆ ಹಾಕಲು ಹೇಳಿ ಸರ್ಕಲ್ ಬಳಿ ನಿಂತ.   ರಾಪತಿ ಪೋಲಿಸ್ ಬಳಿ ಹೋಗಿ ' ಕಮೀಷನರು ನನಗೆ ಮಾಮ ಆಗಬೇಕು. ' ಅಂದ.   'ಯಾವ ಕಮೀಷನರು. ?' ಅಂದ ಪೋಲೀಸು.   ಈ ನನ್ಮಗ ಪೆನಾಲ್ಟಿ ಕಟ್ಟಿ ಸುಮ್ನೆ ಬರೋದು ಬಿಟ್ಟು!! ರೆಫರೆನ್ಸು ಹೇಳಿ ತಗಲಾಕುಸ್ತಾ ಇದಾನಲ್ಲಪ್ಪಾ!! ಅಂದುಕೊಂಡೆ.   ' ಪೋಲೀಸ್ ಕಮೀಷನರು ನನಗೆ ಮಾಮ ಆಗಬೇಕು. ' ಅಂದ.  ಪುನಃ    'ಅದಕ್ಕೇನೀಗ!! ಗಾಡಿ ಸೀಜ್ ಮಾಡಿ, ಸ್ಟೇಶನ್ ಗೆ ಅಲೆದಾಡಿಸಿದರೆ ನಿಮಗೆಲ್ಲಾ ಬುದ್ಧಿ ಬರತ್ತೆ!! ' ಅಂದ ಪೋಲೀಸು.    ಇವತ್ತು ಐತೆ ನಮಗೆ ಮಾರಿ ಹಬ್ಬ!! ಅನ್ನಿಸ್ತು.  ಸಿಗ್ನಲ್ ನಲ್ಲಿ ನಿಂತ ಜನರೆಲ್ಲಾ ನಮ್ಮನ್ನೇ ನೋಡ್ತಾ ಇದ್ರು.  ಮುಜುಗರ ಆಗುತ್ತಿತ್ತು.     ಅತ್ತ ಪೋಲೀಸು ಡೈಲಾಗ್ ಹೊಡೆದನಾದರು, ಕಮೀಷನರ್ ಹೆಸರು ಕೇಳಿದ ಮೇಲೆ!! ಮೆತ್ತಗಾದ.  ಇಬ್ಬರೂ ನಗುತ್ತಾ ಮಾತನಾಡಲಾರಂಭಿಸಿದರು.    'ನಿಮ್ಮ ಮಾಮ ಅವರಿಗೆ ಒಂದು ಫೋನ್ ಮಾಡು' ಅಂದ ಪೋಲೀಸು.   ಈ ಬಡ್ಡಿಮಗನ ಹತ್ರ ಆಗ ಮೊಬೈಲ್ ಇರ್ಲಿಲ್ಲ.  ಅವರ ಮಾಮನ ಫೋನ್ ನಂಬರ್ ಕೂಡ ಗೊತ್ತಿರಲಿಲ್ಲ.  ಕೊನೆಗೆ ಪೋಲೀಸ್ ಕೈ ಇಂದಲೇ ಅವರ ಮಾಮನಿಗೆ ಫೋನು ಮಾಡಿಸಿದ.   'ಸರಿ ಸರಿ; ಹೊರಡಿ ಈಗ.  ಅಂತಹ ದೊಡ್ಡ ಮನುಷ್ಯರ ಮನೆಯಲ್ಲಿ ಹುಟ್ಟಿ ಅವರ ಹೆಸರು ಹಾಳು ಮಾಡ್ತಾ ಇದೀರ.  ' ಎಂದು ಪೋಲೀಸ್!! ತನ್ನ ಕೈಲಾದ ಪ್ರವಚನ ನೀಡಿದ.   ಮನೆಗೆ ವಾಪಾಸಾದಾಗ ಅಲ್ಲಿ ರವಿ, ಗುರು, ರಾಮು, ಕರ್ಣ ಕೇರಮ್ ಆಟದಲ್ಲಿ ತಲ್ಲೀನರಾಗಿದ್ದರು.  ಟ್ರಾಫಿಕ್ ಪೋಲೀಸ್ ಕಥೆಯನ್ನು ಅವರಿಗೆ ಹೇಳಿದೆ.    ರಾಪತಿ ತನಗೆ ತಾನೇ.  ಜೋರಾಗಿ ನಗಲು ಪ್ರಾರಂಭಿಸಿದ.   ಯಾಕೆ ಅಂತ ಕೇಳಿದ್ದಕ್ಕೆ   " ಆ ಪೋಲೀಸು 'ದೊಡ್ಡ ಮನುಷ್ಯರ ಮನೆಯಲ್ಲಿ ಹುಟ್ಟಿ' ಅಂತ ಹೇಳಿದನಲ್ಲ ಅದಕ್ಕೆ ನಗು ಬಂತು" ಅಂದ.     'ಇನ್ನೇನೋ!! ಮತ್ತೆ!! ನಿಮ್ಮ ಮಾಮ ಎಷ್ಟು ದೊಡ್ಡ ವ್ಯಕ್ತಿ ಅವರು ನಿನ್ನ ಸಲುವಾಗಿ ತಮ್ಮ ಕೆಳಗೆ ಕೆಲಸ ಮಾಡುವವರ ಹತ್ರ ಒಂದು ಮಾತು ಕೇಳಬೇಕಲ್ಲ. ? ' ಅಂದ ಗುರು.    'ಯಾರೋ. ? ದೊಡ್ಡ ವ್ಯಕ್ತಿ!! ನಮ್ಮ ಮಾಮ!! ಪ್ರಪಂಚದ ದಿ ಗ್ರೇಟ್ ಮೋಷ್ಟು ವರಷ್ಟು ಭ್ರಷ್ಟ ಸರ್ಕಾರಿ ಅಧಿಕಾರಿ.  ' ಎಂದ.  ಕ್ಷಣ ಕ್ಷಣಕ್ಕೂ ಬದಲಾಗುತ್ತಿದ್ದ ಪಾತ್ರಗಳ ಬಿಹೇವಿಯರ್ ಇಂದ ನನಗೂ ತಲೆ ಕೆಟ್ಟು ಹೋಗುತ್ತಿತ್ತು.   " ನಮ್ಮ ಮಾಮಂಗೆ, ಪ್ರತಿದಿನ ಸಂಜೆ ಸೂಟ್ ಕೇಸ್ ತುಂಬಾ ದುಡ್ಡು ತಂದು ಕೊಡ್ತಾರೆ, ಸಿನಿಮಾಗಳಲ್ಲಿ ತೋರಿಸ್ತಾರಲ್ಲ ಹಂಗೆ.  ನಮ್ಮ ಮಾಮ!! ಒಬ್ಬ ಮನಿ ಪ್ರೊಟೆಕ್ಟರು!! " ಎಂದ.    " ಒಬ್ಬ ಸರ್ಕಾರಿ ಅಧಿಕಾರಿಯ ಆದಾಯ!! ಪಕ್ಕಾ ಇಷ್ಟೇ ಅಂತ ಲೆಕ್ಕ ಇರುತ್ತೆ ಆಲ್ವಾ. ? ಯಾಕಂದ್ರೆ ಆದಾಯದ ಮೂಲ ತಿಂಗಳ ಸಂಬಳ ಬಿಟ್ಟು ಬೇರೆ ಇರಲ್ಲ.  ಉದ್ಯಮಿ!! ಗಳು ಸಡನ್ನಾಗಿ ಶ್ರೀಮಂತರಾದರೆ ಲಾಭ ಆಯ್ತು ಅಂತ ಹೇಳಬಹುದು.  ಆದರೆ ಸಂಬಳ ತೆಗೆದುಕೊಳ್ಳುವ ನೌಕರಿದಾರರು ಏನು ಕಾರಣ ಕೊಡೋದಕ್ಕೆ ಆಗತ್ತೆ.  ಅನಾಮತ್ತಾಗಿ ದುಡ್ಡು ಏರು-ಪೆರಾದ್ರೆ ನಿನ್ನ ಮಾಮನನ್ನು ಸುಲಭವಾಗಿ ಗುರುತು ಹಿಡಿದು ಪ್ರಶ್ನಿಸಬಹುದು ಆಲ್ವಾ. ?"   ಈ ವಿಷಯವಾಗಿ ನನ್ನಲ್ಲಿದ್ದ ಬೇಸಿಕ್ ಪ್ರಶ್ನೆಗಳನ್ನು ಕೇಳಿದೆ.    'ನೀನಿನ್ನು!! ತುಂಬಾ ಗ್ರೌಂಡ್ ಲೆವೆಲ್ ನಲ್ಲಿ ನಿಂತು ಯೋಚನೆ ಮಾಡ್ತಾ ಇದೀಯ.  ಕಪ್ಪು ಹಣವನ್ನ ಬೆಳ್ಳಗೆ ಮಾಡೋದಕ್ಕೆ ಬಹಳಷ್ಟು ದಾರಿಗಳಿವೆ.    ನನ್ನ ಮಾಮ ಅನಾಮತ್ತಾಗಿ ಕಲೆಕ್ಟು ಆಗುವ ಹಣವನ್ನ ಏನ್ ಮಾಡ್ತಾನೆ ಗೊತ್ತಾ. ?   ಅಗುಂಬೆಯಿಂದ ಇಪ್ಪತ್ತು ಕಿಲೋ ಮೀಟರ್ ದೂರದಲ್ಲಿ, ಕಾಡಿನ ಮಧ್ಯೆ ಅಡಿಕೆ ತೋಟ ಇದೆ.  ಆ ತೋಟದೊಳಗೆ ನಾಲ್ಕು ಗೊದಾಮುಗಳಿವೆ.  ಅಲ್ಲಿ ಅಷ್ಟೂ ಗೋದಾಮಿನಲ್ಲಿ ಯಾವುದೋ ಒಂದರಲ್ಲಿ ಗುಂಡಿ ಮಾಡಿ ದುಡ್ಡು, ಬಂಗಾರ ಕೂಡಿ ಇಟ್ಟಿದಾನೆ.   ಸುಮಾರು ಮಂತ್ರಿಗಳದ್ದು ಅಧಿಕಾರಿಗಳದ್ದು ಪಾಲು ಇದೆಯಂತೆ ಅಲ್ಲಿ.  ನನ್ನ ಮಾಮ ಆ ಟ್ರೆಶರ್ ಮ್ಯಾನೇಜ್ ಮಾಡೋದು.   ನೂರಾರು ಕೋಟಿ ದುಡ್ಡು!! ಕೇಜಿ ಗಟ್ಟಲೆ ಬಂಗಾರ!!' ಎಂದ.    "ನಿಮ್ಮ ಮಾಮ ಒಬ್ಬನೇ ಇಷ್ಟೆಲ್ಲಾ ಮಾಡೋದಕ್ಕೆ ಹೆಂಗ್ ಸಾಧ್ಯಾನೋ. ?" ಎಂದು ಕೇಳಿದೆ.      "ಭ್ರಷ್ಟ ಅಧಿಕಾರಿಗಳು, ರಾಜಕಾರಣಿಗಳದ್ದು ಒಂದು ದೊಡ್ಡ ಗ್ಯಾಲಾಕ್ಸಿ!!   ಬೆಂಗಾವಲಿಗೆ ಅವರ ಸುತ್ತ ಫಲಾನುಭವಿಗಳ, ತಲೆಹಿಡುಕರ ದಂಡು ಇರತ್ತೆ.   ಇಲ್ಲಿ ದುಡ್ಡಿಗೆ ರುಪಾಯಿ ಲೆಕ್ಕದಲ್ಲಿ ಮೌಲ್ಯ ಇಲ್ಲ.   ಅನ್-ಅಕೌಂಟಬಲ್ ಹಣದ ಫ್ಲೋ!! ಬೇಕಾಬಿಟ್ಟಿ ಯಾಗಿರತ್ತೆ. " ಎಂದ.    ಎಲ್ಲರೂ ನಿಧಿ ಗುಂಗಲ್ಲಿ ಇದ್ದೆವು.    "ಹೆಂಗಾದ್ರೂ ಮಾಡಿ ಆ ನಿಧಿಯನ್ನು ಉಡಾಯಿಸಬೇಕು.   ನನ್ನ ಮಾಮ!! ಮತ್ತವನ ಗ್ಯಾಂಗಿಗೆ ಪಂಗನಾಮ ಹಾಕಬೇಕು. "  ತನ್ನ ವಿಕೃತ ಆಸೆಯನ್ನು ಹೇಳಿಕೊಂಡ.    ಯಾವುದೋ ಜೋಕು ಕೇಳಿದಂತೆ!! ಸಿನಿಮಾ ನೋಡಿದಂತೆ ಭಾಸವಾಗುತ್ತಿತ್ತು.    ಆದರೂ ಕೆಟ್ಟ ಕುತೂಹಲ!! ಸುಳ್ಳು ಸುಳ್ಳೇ!! ಅಡ್ವೆಂಚರ್ ಮನೋಭಾವ ಒಳಗೊಳಗೇ ಜಾಗೃತವಾಗುತ್ತಾ ಹೋಯ್ತು.    ರಾಪತಿ ತನಗೆ ತಾನೇ ತನ್ನ ತಲೆಯಲ್ಲಿದ್ದ ಪ್ಲಾನನ್ನು ಹೇಳುತ್ತಿದ್ದ.    'ಸಾವಿರ ಲೋಡ್ ಅಡಿಕೆ-ಸಿಪ್ಪೆ ಗೋಟನ್ನು,.  ತೆಂಗಿನ ಕಾಯಿಗಳನ್ನು,  ನಿಧಿ ಮೇಲೆ ಸುರಿದಿರ್ತಾರೆ.  ಪ್ರತಿ ಮೂರು ತಿಂಗಳಿಗೊಮ್ಮೆ ಅಡಿಕೆ-ತೆಂಗು ಮಾರಾಟದ ಹೆಸರಲ್ಲಿ ಆ ಲೋಡು ಮಾರಾಟ ಮಾಡಿ ಗೊದಾಮುಗಳನ್ನು ಖಾಲಿ ಮಾಡಿಸುತ್ತಾನೆ.  ಅದೆಲ್ಲಾ ಬರಿ ನಾಟಕ ಅಷ್ಟೇ!! ನಿಧಿಯ ಜಾಗವನ್ನು ಅದಲು-ಬದಲು ಮಾಡಿ, ಪುನಃ ನಿಧಿ ಅಪ್-ಡೇಟ್ ಮಾಡಿ ಹೊಸದಾಗಿ ಮತ್ತೆ ಸಾವಿರ ಲೋಡ್ ತೆಂಗಿನಕಾಯಿ -ಅಡಿಕೆ ಸಿಪ್ಪೆಗೊಟುಗಳನ್ನು ತುಂಬಿಸುತ್ತಾನೆ.    ಇಲ್ಲಿ ಒಂದು ತಿಂಗಳಿಗಿಂತ ಜಾಸ್ತಿ ಯಾವುದೇ ಕೆಲಸಗಾರರು ಇರೋದಿಲ್ಲ.   ದೈಯದ ಕಾಟ ಇದೆ ಅಂತ, ಹತ್ತಿರದ ಹಳ್ಳಿಯ ಜನಗಳು ಈ ತೋಟದ ರಸ್ತೆಗೂ ತಲೆ ಹಾಕೋದಿಲ್ಲ.   ಇಲ್ಲಿನ ಸುತ್ತಮುತ್ತಲ ಏರಿಯಾ ಸಂಪೂರ್ಣವಾಗಿ ನಕ್ಸಲ್ ಹಿಡಿತದಲ್ಲಿದೆ.  ಅದಕ್ಕೆ!! ಇನ್-ಕಂ ಟ್ಯಾಕ್ಸಿನವರು ಇರಲಿ ಸ್ವತಃ ಪೊಲೀಸರೇ ಅಲ್ಲಿಗೆ ಹೋಗಲ್ಲ.   ನನ್ನ ಮಾಮ ಕೂಡ ತುಂಬಾ ಚಾಣಾಕ್ಷತೆಯಿಂದ ಈ ಕೆಲಸಗಳನ್ನು ಮಾಡಿಸ್ತಾನೆ.   ಇದು ಒನ್-ವೇ ಟ್ರೆಶರ್!! ಇದುವರೆಗೂ ಈ ಟ್ರೆಶರ್ ಗೆ ದುಡ್ಡು!! ಬಂಗಾರ!! ಸೇರುತ್ತಾ ಹೋಗಿದೆಯೇ ಹೊರತು, ಇಲ್ಲಿಂದ ಒಂದು ದಮ್ಮಡಿ ಕಾಸು ಹೊರಗೆ ತೆಗೆಯೋ ಸಂದರ್ಭ ಯಾರಿಗೂ ಬಂದಿಲ್ವಂತೆ.  ' ಎಂದ.   ನಾವು ಒಟ್ಟು ಐದು ಜನ ಕಥೆ ಕೇಳಿದಂತೆ ಕೇಳುತ್ತಾ ಇದ್ದೆವು.  ಮಧ್ಯದಲ್ಲಿ ರಾಮು -  " ಪಶ್ಚಿಮ ಘಟ್ಟದ ಅಭೇದ್ಯ ಕಾಡುಗಳನ್ನ ಯುನೆಸ್ಕೋ ದವರು ವರ್ಲ್ಡ್ ಹೆರಿಟೇಜ್ ಸಾಲಿಗೆ ಸೇರಿಸಬೇಕು ಅಂತಿದಾರೆ.  ಅದರಿಂದ ಈ ಟ್ರೆಶರಿಗೆ ಏನಾದರೂ ಸಮಸ್ಯೆ ಇದೆಯಾ. ?" ಇನ್ನೇನು ದುಡ್ಡು ತುಂಬಿಕೊಂಡು ಬರೋದಕ್ಕೆ ಚೀಲ ರೆಡಿ ಮಾಡಿಕೊಂಡ ಉತ್ಸಾಹದಲ್ಲಿ ರಾಮು ಪ್ರಶ್ನೆ ಮಾಡಿದ.   "ಯುನೆಸ್ಕೋ ದೆಸೆಯಿಂದ ಸೆಂಟ್ರಲ್ ನ ಸ್ಪೆಷಲ್ ಆಫೀಸರ್ ಗಳು ಇಲ್ಲಿ ಸುತ್ತಾ ಮುತ್ತಾ ವಿಸಿಟ್ ಕೊಡೋದಕ್ಕೆ ಶುರು ಮಾಡ್ತಾರೆ.  ಇದರಿಂದ ಟ್ರೆಶರ್ ಗೆ ಕೂಡ ಸಮಸ್ಯೆ ಆಗಬಹುದು.   ಆಗ ಈ ಜಾಗವನ್ನು ಬದಲಿಸಲೂ ಬಹುದು.  ಆದರೆ ಯುನೆಸ್ಕೋ ಸ್ಟಾಂಪ್ ಬಿದ್ದರೆ ಇಲ್ಲಿ ನಡೆಯುತ್ತಿರುವ ಶ್ರೀಗಂಧ!! ನಾಟಾ ಸಾಗಾಣಿಕೆ!!, ಅಪರೂಪಕ್ಕೆ ಅಂತ ಕಾಣಸಿಗುವ ಕಾಡುಪ್ರಾಣಿಗಳ ಭೇಟೆ, ಇವಕ್ಕೆಲ್ಲಾ ಸಮಸ್ಯೆ ಆಗುತ್ತೆ.  ಅದಕ್ಕಿಂತ ಹೆಚ್ಚಾಗಿ ರಾಜಕಾರಣಿಗಳು ಕೇರಳ ಪಂಡಿತರ ಜೊತೆ ಸೇರಿಕೊಂಡು ಮಾಡುವ ಮಾಟ-ಮಂತ್ರಕ್ಕೆ ಎರಡು ತಲೆ ಆಮೆ, ಮೂರೂ ತಲೆ ಹಾವು!! ಹಿಡಿಯೋದಕ್ಕೆ ಇಲ್ಲಿ ಕಾಡು ಜನರಿಗೆ ಡೀಲ್ ಕೊಟ್ಟಿರ್ತಾರೆ.  ಅಂತವರಿಗೆ ತುಂಬಾ ತೊಂದರೆಯಾಗತ್ತೆ. " ಎಂದ.    ಇದುವರೆಗೂ ನಾವು ಯಾರೂ ಕಂಡು ಕೇಳರಿಯದ ವಿಷಯಗಳ ಬಗ್ಗೆ.  ನಿರರ್ಗಳವಾಗಿ ಮಾತನಾಡುತ್ತಿದ್ದ ರಾಪತಿಯ ಮಾತನ್ನು ತುಂಡರಿಸುತ್ತಾ -. "ಲೋ!! ಯಾಟೆ!! ಮೂರು ತಲೆ ಹಾವು ಇರತ್ತೇನೋ. ?" ಪ್ರಶ್ನಿಸಿದೆ.     ತಪಸ್ಸು ಭಂಗ ಆದವಂತೆ ವಿಚಲಿತನಾಗಿ ಹೇಳಿದ -   " ಯಾಕೋ. ? ಇರಲ್ಲ!! ಎಲ್ಡು ತಲೆ ಮನುಷ್ಯ!! ನಾಕ್ ಕಾಲು!! ಮೂರು ದೇಹ.  ಸಯಾಮಿ ಅವಳಿಗಳು ಮನುಷ್ಯರಲ್ಲೇ ಇರ್ತಾರೆ.  ಪ್ರಾಣಿಗಳಲ್ಲಿ ಇರಲ್ವಾ. ? "  ಇವನು ಮಾತನಾಡುತ್ತಿದ್ದುದರ ಹಿಂದು-ಮುಂದು ತಿಳಿಯದ ನಾವು, ಅವನು ಹೇಳಿದ್ದನ್ನೆಲ್ಲಾ ಶ್ರದ್ಧೆಯಿಂದ ಕೇಳುತ್ತಿದ್ದೆವು.    ತನ್ನ ನಿಧಿ ಬಗೆಯುವ ಕಥೆಯನ್ನು ಮುಂದುವರೆಸಿದ.      "ನಿಧಿಯ ಮೇಲೆ ಅಡಿಕೆ-ತೆಂಗಿನ ರಾಶಿ ಇದ್ದಾಗ ಚಿನ್ನ, ದುಡ್ಡು ದೋಚುವುದು ಸಾಧ್ಯವಾಗದ ಮಾತು.  ಪ್ರತಿ ಸಾರಿ ಮಾರಾಟದ ಸಂದರ್ಭದಲ್ಲಿ, ಗೋದಾಮುಗಳನ್ನು ಖಾಲಿ ಮಾಡಿದಾಗಲೂ ಪುನಃ ತುಂಬೋದಕ್ಕೆ ಎರಡು ದಿನ ಸಮಯಾವಕಾಶ ಇರತ್ತೆ.   ಆ ಸಂದರ್ಭದಲ್ಲಿ ನಾವು ಪ್ಲಾನ್ ಮಾಡಬಹುದು.   ಕಾಡೊಳಗೆ ಗೆಳೆಯರ ಜೊತೆ ಟ್ರಕ್ಕಿಂಗ್ ಅಂತ ನೆಪ ಮಾಡಿಕೊಂಡು ಅಫಿಶಿಯಲ್ ಆಗೀನೆ ಆ ಜಾಗಕ್ಕೆ ಎಂಟ್ರಿ ಕೊಡೋದಕ್ಕೆ ನಾನು ವ್ಯವಸ್ಥೆ ಮಾಡ್ತೇನೆ.  nature of the treasure!! study ಮಾಡಿದ್ದೇನೆ.  ಆದರೆ ಅಲ್ಲಿನ ರಿಸ್ಕು!! security pattern ಹೆಂಗಿದೆ ಅನ್ನೋದು!! ಅಲ್ಲಿಗೆ ಹೋಗಿಯೇ ನೋಡಬೇಕು.  ನೀವು ನನಗೆ ಸಾಥ್ ಕೊಡಬೇಕು" ಎಂದ.  ಯಾರ ಒಪ್ಪಿಗೆಯನ್ನೂ ಕೇಳದೆ ಒಂದು  ಟ್ರೆಶರ್ ಹಂಟ್ ಗೆ ಮುನ್ನುಡಿ ಬರೆಯುತ್ತಿದ್ದ.    ಈಗ ಟ್ರೆಶರ್ ಹಂಟ್ ಗೆ ಯಾರೆಲ್ಲಾ ರೆಡಿ ಇದ್ದೀರಾ. ?  
