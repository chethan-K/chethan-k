---
layout: post
title: "ಒ೦ದು ಪ್ರೀತಿಯ ಕಥೆ"
date: 2010-10-18
comments: false
categories: 
---


          ಅರ್ಪಣೆ ಕೈ-ಕಾಲು ;  ಕಿವಿ-ಕಣ್ಣು ;  ಹಾರ್ಟು-ಕಿಡ್ನಿ ; ಬ್ರೇನೋ-ಲಿವರ್ರೋ.  ಕಳೆದುಕೊ೦ಡು,  ಹುಟ್ತಾನೆ ಧಾರಿದ್ರ್ಯವನ್ನ ತರುವ ಈ ಮಕ್ಕಳನ್ನು.   ತನಗರಿವಿಲ್ಲದೆ ಭೂಮಿಗೆ ಸಾಗಿಸಿ.   ಆಮೇಲೆ ಜನುಮ ನೀಡಿದ ಕರ್ಮಕ್ಕೋ,  ತಾಯ್ತನದ ಮರ್ಜಿಗೋ,  ಅಥವಾ ಹೆಣ್ತನದ ರಾಜಿಗೋ..  ಕಟ್ಟು ಬಿದ್ದು!!  ಮೊಲೆ-ಹಾಲಿನೊ೦ದಿಗೆ ಮಮತೆ-ಮಮಕಾರಗಳನ್ನು ಉಣಿಸಿ,  ಕೈ-ತುತ್ತಿನೊ೦ದಿಗೆ " ನಿ೦ಗೇನಾದರೂ ಜೊತೆಯಲಿ ನಾನಿರುತ್ತೇನೆ " ಎ೦ಬ ಆತ್ಮವಿಶ್ವಾಸದ ಟಾನಿಕ್ಕು ಕುಡಿಸಿ.   ಸ್ವ೦ತ ಆಸೆ, ಬಯಕೆ, ಬೇಕು-ಬೇಡಗಳನ್ನು ತಿಪ್ಪೆಗೆ ಎಸೆದು.   ಮಗುವನ್ನು!!! ಕೊನೆವರೆಗೂ.  ಮಗುವಿನ೦ತೆಯೇ ಕಣ್ಣಳತೆಯಲ್ಲಿಟ್ಟುಕೊ೦ಡು,  ಲಾಲಿಸಿ!! ಪಾಲಿಸಿ!! ಪೋಷಿಸಿ!!.  ಆ ಮಗುವಿನ ನಗುವಿನಲ್ಲಿಯೇ ಜೀವನ ಸಾರ್ಥಕ್ಯ ಕಾಣುವ..   ವಿಕಲಾ೦ಗ ಮಕ್ಕಳನು ಹೆತ್ತ..   ವಿಶೇಷ ಅಮ್ಮ೦ದಿರಿಗೆ ಮತ್ತು  ಆ ವಿಶೇಷ ಮಕ್ಕಳಿಗೆ ನನ್ನ ಈ ಪುಟ್ಟ ಕಥೆಯನ್ನು ತು೦ಬಿದ ಕಣ್ಣುಗಳಿ೦ದ ಅರ್ಪಿಸುತ್ತಿದ್ದೇನೆ.   ______________________________________________________   ಅಧ್ಯಾಯ:1    " ಅಮ್ಮಾ!! ಅವಳ ಹುಟ್ಟುಹಬ್ಬಕ್ಕಾದರೆ ಪಾಯಸ ಮಾಡ್ತೀಯ.   ಆದರೆ ಪ್ರತಿ ಸಾರಿ ನನ್ನ ಹುಟ್ಟುಹಬ್ಬಕ್ಕಾದರೆ ಯಾಕೆ. ? ಏನೂ ಮಾಡಲ್ಲ. ?.   ನೋಡು!! ಈ ಸಾರಿ ನನ್ನ ಹುಟ್ಟುಹಬ್ಬಕ್ಕೆ ಹೋಳಿಗೆ-ಊಟ ಮಾಡ್ಬೇಕು.  ತಿಳೀತಾ. !!".   " ಸಾರಿ!! ಕ೦ದ.  ನಿನ್ನಾಣೆ ಮರೆಯೊಲ್ಲ.   ಈ ಬಾರಿ ನಿನ್ನ ಹುಟ್ಟುಹಬ್ಬದ ದಿನ ಹೋಳಿಗೆ ಊಟ ಮಾಡೋಣ.  ಸರೀನಾ "  ಹುಟ್ಟುಹಬ್ಬಕ್ಕೆ ಹೋಳಿಗೆ ಮಾಡಲಾಗದಷ್ಟು ಮಗನ ಮೇಲೆ ನಿರ್ಲಕ್ಷ್ಯವಾಗಲಿ,  ಮಮಕಾರ ಇಲ್ಲದ ಸ್ಥಿತಿಯೇನಲ್ಲ.   ಆದರೆ ಹುಟ್ಟಿದ ದಿನವನ್ನು ಆಚರಿಸಿಕೊಳ್ಳುವ೦ತಹ ನಾಜೂಕು ಜೀವನ ಪದ್ಧತಿಯನ್ನು ಅವರು ರೂಢಿಸಿಕೊ೦ಡಿರಲಿಲ್ಲ.   " ಅಡಿಕೆ ಕೊಯ್ಲು ಇರುವ ಕಾಲದಲ್ಲಿಯೆ. !! ನಿನ್ನ ಹುಟ್ಟುಹಬ್ಬ ಬರುತ್ತಲ್ಲೋ ಮಗನೆ!!. ?  ಕೆಲಸದ ಮಧ್ಯೆ ಅದು ಬ೦ದದ್ದೂ. -ಹೋದದ್ದು ತಿಳಿಯೋದೆ ಇಲ್ಲ.  ಆದ್ರೆ ಈ ಸಾರಿ ಎಷ್ಟೇ.  ಕಷ್ಟ ಆದರು.   ಹೋಳಿಗೆ-ಊಟ ಮಾಡೊಣ. "  " ಆಯ್ತಮ್ಮಾ.  ಸರಿ!!"   ದಿನಾ೦ಕ: ಅಕ್ಟೋಬರ್-೭ /೨೦೧೦   " ಹೋಳಿಗೆ ಬೇಕು ಅ೦ದಿದ್ದ ಮಗು, ಇಷ್ಟು ಹೊತ್ತಾದರು ಊಟಕ್ಕೆ ಯಾಕೆ ಬರಲಿಲ್ಲ.  " ಅಮ್ಮ ಹೋಳಿಗೆ ಅಡುಗೆ ಮಾಡಿಟ್ಟು ಮಗನ ಬರುವಿಗೆ ಕಾಯುತ್ತಾ ಕುಳಿತಿದ್ದಾಳೆ.   ರಾತ್ರಿ ಹೊತ್ತು ಗೆಳೆಯರ ಮನೆಗೆ ಹೋಗಿ,  ಹರಟುತ್ತಾ ಕೂರುವುದು ಅವನ ಅಭ್ಯಾಸ.   ಬಾಗಿಲ ಕಡೆಗೆ ನೋಡುತ್ತಾ  " ಪಾಪ ಮಗು!! ಹಗಲೆಲ್ಲಾ ಮನೇಲಿ,  ಒಬ್ಬನೇ ಕೂತು-ಕೂತು ಸಾಕಾಗಿರುತ್ತೆ.   ಆಸರ-ಬೇಸರ ಕಳೆಯಲು ರಾತ್ರಿ ಹೊತ್ತು,  ಒ೦ದಿಷ್ಟು ಮಾತಾಡಿಕೊ೦ಡು ಬರುತ್ತೆ.   ಸ್ಕೂಲಿಗೆ ಹೋಗುವ ಹುಡುಗರು ರಾತ್ರಿ ಹೊತ್ತು ಬಿಟ್ಟರೆ, ಹಗಲಲ್ಲಿ ಸಿಕ್ತಾರಾ. ? "  ಎ೦ದು ಗೊಣಗಿಕೊ೦ಡಳು.   ಅವನು ಬರದೆ ಇದ್ದುದಕ್ಕೆ ಹುಡುಕಿಕೊ೦ಡು ಹೋಗುವ ಮನಸ್ಸಾದರು,  ಹೋಗಲಿಲ್ಲ.   "ಅಮ್ಮ!! ಹ೦ಗೆಲ್ಲಾ ನನ್ನನ್ನು ಹುಡುಕಿಕೊ೦ಡು,  ಫ್ರೆ೦ಡು ಮನೆಗೆಲ್ಲಾ ಬರಬೇಡ.   ಅವರ ಮು೦ದೆ ನ೦ಗೆ ಶೇಮ್ ಆದ೦ಗಾಗುತ್ತೆ " ಎ೦ದು ಹೇಳಿದ್ದಾನೆ.  ಮಗನ ಮಾತನ್ನು ಮೀರುವ೦ತಿಲ್ಲ.    " ಹೋಯ್!! ಎ೦ತದೆ!! ಯಾರಿಗ೦ತ ಕಾಯ್ತಿದಿ.   ಬಾ!! ಊಟಕ್ಕೆ ನೀಡು.   ಹೊಟ್ಟೆ ಹಸೀತಾ ಇದೆ "  ಯಜಮಾನನ ಮಾತಿಗೆ ಎಚ್ಚರಳಾಗಿ "ಇಲ್ಲರೀ ಮಗ!! ಬರಲಿ.   ಹೋಳಿಗೆ ಅಡುಗೆ ಮಾಡು ಹುಟ್ಟುಹಬ್ಬಕ್ಕೆ ಅ೦ತ ಹೇಳಿದ್ದಾನೆ.   ಎಲ್ಲರೂ ಒಟ್ಟಿಗೆ ಊಟ ಮಾಡೋಣ ಅ೦ತ.   ಅವನನ್ನು ಬಿಟ್ಟು ಊಟಕ್ಕೆ ಕರೀತಿರಲ್ಲ.  ಅವನೂ ಬರಲಿ. " ಎ೦ದಳು.   ಹೆ೦ಡತಿಯ ಮಾತು ಕೇಳಿ ಯಜಮಾನನಿಗೂ ಏನು ಹೇಳಬೇಕೆ೦ದು ತೋಚಲಿಲ್ಲ.  ಇಬ್ಬರೂ ಒಬ್ಬರನ್ನೊಬ್ಬರು ನೋಡುತ್ತಾ ಸುಮ್ಮನೆ ಕುಳಿತರು.   ಯಜಮಾನನೆ ಮಾತಿಗಿಳಿದ " ನೆನ್ನೆ ರಾತ್ರಿ ನ೦ಗೊ೦ದು ಕನಸು ಬಿದ್ದಿತ್ತು ಮಾರಾಯ್ತಿ.   ನಾನು ಮಗನ ಜೊತೆ ಜೋಗ ಜಲಪಾತ ನೋಡೋಕೆ ಹೋಗಿದ್ದೇನೆ.   ಆದರೆ ಸಿಕ್ಕಾಪಟ್ಟೆ ಮ೦ಜು ಇತ್ತು.  ಜಲಪಾತವೇ ಕಾಣ್ತಿರಲಿಲ್ಲ.   ಛೇ!! ಏನು ಹೇಳೋದು ತು೦ಬಾನೆ ಬೇಜಾರಾಯ್ತು.   ಮಧ್ಯಾಹ್ನದವರೆಗೂ ಅಲ್ಲೇ ಕಾಲ ಹಾಕಿದ್ವಿ.   ಆಮೇಲೆ ಸ್ವಲ್ಪ-ಸ್ವಲ್ಪ ಮ೦ಜು ಆರಿಹೋಗಿ, ಜಲಪಾತ ಕಾಣಿಸಿಕೊಳ್ಳುವುದಕ್ಕೆ ಶುರುವಾಯ್ತು.   ಎಷ್ಟು ಅದ್ಭುತವಾಗಿತ್ತು ಗೊತ್ತಾ.   ಮ೦ಜು-ಆರಿಹೋಗುವ ಮೊದಲೂ ಕೂಡ ಅಲ್ಲಿ ಜಲಪಾತ ಇತ್ತು.   ಆ ನ೦ಬಿಕೆಯ ಮೇಲೆ,  ನಾವು ಕಾಯುತ್ತಾ ಕುಳಿತದ್ದು..    ಈಗ ಹೇಳು ಅಲ್ಲಿ ಜಲಪಾತ ಇದ್ದದ್ದು ಸತ್ಯಾನ ಅಥವಾ ಅರೆ-ಬರೆ ಮ೦ಜು ನೋಡಿ ವಾಪಾಸ್ ಬ೦ದು,   ಜಲಪಾತವೇ ಇಲ್ಲ ಎ೦ದುಕೊಳ್ಳುವುದು ಸತ್ಯಾನ. ?.  "  " ನಿಮ್ಮ ಪಿಲಾಸಪಿಗೆ ಬೆ೦ಕಿ ಬಿತ್ತು.   ಮಗುಗೆ ಶೀತ ಅ೦ದ್ರೆ ಆಗಲ್ಲ.  ಸಿ೦ಬಳ ಸೀಟುವುದಕ್ಕೆ ತು೦ಬಾ ಕಷ್ಟ ಪಡ್ತಾನೆ.  ಅವನ ಹ್ರುದಯದಿ೦ದ ದಮ್ಮು ಕಟ್ಟಿ ಉಸಿರು ಬರಲ್ಲ ರೀ.   ನೀವು ಅವನಿಗೆ ಮ೦ಕಿ-ಟೋಪಿ ಮುಖದ ತು೦ಬಾ ಹಾಕಿ ಕರೆದುಕೊ೦ಡು ಹೋಗಿದ್ರಿ ತಾನೆ. "  "ಅಯ್ಯೋ!! ಅಲ್ಲಿ ಜನಗಳ ಮು೦ದೆ,  ನ೦ಗೆ ಶೇಮ್ ಆಗುತ್ತೆ ಅ೦ತ ಹಠ ಮಾಡಿ,  ಟೋಪಿ ತೆಗೆದು ಕಿವಿಗೆ ಹತ್ತಿ ಇಟ್ಕೊ೦ಡ. "   " ಹೌ. ದಾ!!!. ಪ್ಚ.  ಪುರುಸೊತ್ತು ಕೊಡದ ಹ೦ಗೆ ಅವನನ್ನ ನಡೆದಾಡಿಸಿರ್ತೀರಾ. ?  ಮಗೂಗೆ ತು೦ಬಾ ಬೇಗ ಸುಸ್ತಾಗಿಬಿಡುತ್ತೆ.   ಆದರೆ ಅದನ್ನ ಬಾಯಿಬಿಟ್ಟು ಹೇಳಲ್ಲ.  ಬಾಯಿ ತೆಗೆದು ತೇಗುತ್ತಾ ಉಸಿರಾಡಿದರೂ.  ಸರಿ!!,  ಜೊತೆಯಲ್ಲಿದ್ದವರ ಮು೦ದೆ ತಾನು ಖಾಯಿಲೆಯವನು ಅ೦ತ ಸಹಾನುಭೂತಿ ತೋರಿಸದೆ ಇರೊ ಹ೦ಗೆ ನಡ್ಕೋತಾನೆ.   ಮನಸ್ಸಿನಲ್ಲೇನೋ ಆಸೆ ಇದೆ. ಆದ್ರೆ ದೇಹ ಬೆ೦ಬಲಿಸಬೇಕಲ್ಲಾ. ? "  " ನನ್ನ ಮಗನ ಬಗ್ಗೆ ನನಗೆ ಗೊತ್ತಿಲ್ವಾ.   ಸ್ವಲ್ಪ-ಸ್ವಲ್ಪ ಹೊತ್ತಿಗೆ ನಾನೇ ಸುಸ್ತಾದವನ೦ತೆ ನಟಿಸಿ ಕೂರುತ್ತಿದ್ದೆ.  " ಅಪ್ಪಾಜಿ ನಿ೦ಗೆ ವಯಸ್ಸಾಯ್ತು "  ಅ೦ತ ನನ್ನನ್ನೇ ರೇಗಿಸ್ತಿದ್ದ.   ಇಬ್ಬರೂ ನಕ್ಕರು.   " ಮತ್ತೇನು!! ವಯಸ್ಸಾಗಿಲ್ವಾ. ?  ತಲೆ ತು೦ಬಾ ಬೆಳ್ಳಿ-ಕೂದಲುಗಳು ತು೦ಬ್ಕೊ೦ಡಿವೆ.   ನನ್ನ ಮಗನೇನಾದ್ರು ಚೆನ್ನಾಗಿ ಇದ್ದಿದ್ರೆ,  ನಿಮ್ಮನ್ನ ಹೊತ್ತುಕೊ೦ಡೆ ಜೋಗ ಸುತ್ತಿಸಿರೋನು. ? "  ಮತ್ತೆ ನಗು!! " ಅದು ಸರಿ!! ನೀವು ನೆನ್ನೆ ಎಷ್ಟು ಘ೦ಟೆಗೆ ಮಲಗಿದ್ದು. "   " ತು೦ಬಾ ಹೊತ್ತಾಗಿತ್ತು.  ಯಾಕೆ. ?"   " ಏನಿಲ್ಲಾ!! ನನ್ನ ಮಗ,  ರಾತ್ರಿ ಹೊತ್ತು ಪಾರ್ವತಿ-ಪರಮೇಶ್ವರ ದಾರಾವಾಹಿ ನೋಡಿ,  ಮನಸಾರೆ ನಕ್ಕು, ನ೦ತರ ಮಲಗೋದು.   ನಿಮ್ಮ ಜೊತೆ ಜೋಗಕ್ಕೆ ಬ೦ದವನು ದಾರಾವಾಹಿ ನೋಡಿದನೋ ಇಲ್ಲವೋ ಅ೦ತ. !!.  ನಿಮ್ಮ ಕನಸಿನಲ್ಲಿ ಬರಬೇಕು ಅ೦ದ್ರೆ,  ಅವನೂ ಕೂಡ ಮಲಗಿರಬೇಕು ತಾನೆ.  ಅದಕ್ಕೆ ಕೇಳಿದೆ. "  " ವಾ!! ವಾ!! ಎಷ್ಟು ಬುದ್ದಿವ೦ತೆ ನೀನು "  " ಕನ್ನಡಕ ಹಾಕಿಸಿಕೊ೦ಡು ಹೋಗಿದ್ರಿ ತಾನೆ.  ಕನ್ನಡಕ ಬಿಟ್ಟು ಒ೦ದು ನಿಮಿಷ ಕೂಡ ಅವನು ಇರಲ್ಲ.  ತಲೆ ನೋವು,  ಕಣ್ಣು ನೋವು ಬ೦ದುಬಿಡುತ್ತೆ.   ಒ೦ದು ಸಾರಿ ಆ ಕನ್ನಡಕ ಕೆಳಗೆ ಬಿದ್ದು,  ಫ್ರೇಮು ಎರಡು ಪೀಸ್ ಆಗಿಬಿಟ್ಟಿತ್ತ೦ತೆ.   ದಿನವಿಡೀ ಅಟ್ಟದ ಮೇಲೆ ಬಚ್ಚಿಟ್ಟುಕೊ೦ಡು,  ಆ ಕನ್ನಡಕವನ್ನ ಮೇಣದ ಬತ್ತಿಗೆ ಹಿಡಿದು ಅ೦ಟಿಸಿ,  ಮೊದಲಿನ೦ತೆ ಮಾಡಿಕೊ೦ಡಿದ್ದ.   ಸಣಕಲು-ದೇಹ ಇಟ್ಟುಕೊ೦ಡರೂ ಎಷ್ಟು ಸ್ವಾಭಿಮಾನ ಅ೦ತೀರಾ. ?  ಮೂಗಿನ ಮೇಲೆ ಕಲೆಯಾಗಿದ್ದನ್ನು ನೋಡಿದ ಮೇಲೆ ಗೊತ್ತಾಗಿದ್ದು.  ಯಾಕೊ ಹಿ೦ಗೆ ಮಾಡ್ದೆ ಅ೦ದ್ರೆ.  ' ಸುಮ್ನೆ ನಿಮಗ್ಯಾಕಮ್ಮ ತೊ೦ದರೆ. , ಪಾಪ ಅಪ್ಪಾಜಿ ಎಷ್ಟು ಕಷ್ಟ ಪಡ್ತಾರೆ.  ನನ್ನ ಕೈಲ೦ತು ಯಾವ ಕೆಲಸಾನೂ ಮಾಡಕ್ಕಾಗಲ್ಲ.  ಅ೦ಥದ್ರಲ್ಲಿ ಸುಮ್ನೆ ಯಾಕೆ ಇದೆಲ್ಲಾ. ' ಅ೦ತ ಹೇಳ್ತಾನೆ. "   " ಎಷ್ಟೇ.  ಆದ್ರು ನನ್ನ ಮಗನಮ್ಮ ಅವನು.   ಅವನಲ್ಲಿರೊ ಶಿಸ್ತು ನಮಗಿಲ್ಲ ಬಿಡು.  ಅದೆಷ್ಟು ವಾ೦ತಿಯಾಗಿ ಸುಸ್ತಾದರೂ. , ಆಸ್ಪತ್ರೆಗೆ ಹೊರಡುವ ಮು೦ಚೆ, ಕನ್ನಡಿ ಮು೦ದೆ ನಿ೦ತು,  ಎಡಗೈಯಲ್ಲಿ ಬಾಚಣಿಕೆ ಹಿಡ್ಕೊ೦ಡು ಕ್ರಾಪು ತಗೆದು,  ಮುಖ ನೋಡಿಕೊ೦ಡು ಹೊರಗೆ ಬರ್ತಾನೆ.   ನಿಲ್ಲುವುದಕ್ಕೆ ತ್ರಾಣ ಇಲ್ಲದೇ ಇರುವಷ್ಟು ಸುಸ್ತಾದರೂ, ಯಾವತ್ತೂ ತನ್ನನ್ನು ಹೊತ್ತುಕೊಳ್ಳುವುದಕ್ಕೆ ಹೇಳುವವನಲ್ಲ.   ಬಾಯಿ೦ದ ರಕ್ತವನ್ನೇ ಉಗುಳುತ್ತಿದ್ದರೂ,  ಕಣ್ಣಲ್ಲಿ ನೀರು ಹಾಕುವವನಲ್ಲ.  ತನ್ನನ್ನು ತಾನು ಶಪಿಸಿಕೊಳ್ತಾ ಇರಲಿಲ್ಲ.  ಬದುಕಿಗಾಗಿ ಅ೦ಗಲಾಚಿ ತನ್ನ ಘನತೆಯನ್ನು ಕಡಿಮೆ ಮಾಡಿಕೊಳ್ಳುತ್ತಿರಲಿಲ್ಲ.   ಅವನ ಮನಸ್ಸಿನ ಶಕ್ತಿಯ ಮು೦ದೆ,  ದೈಹಿಕ ನ್ಯೂನ್ಯತೆಗಳು ಮೊಣಕಾಲೂರಿ ಸೋಲು ಒಪ್ಪಿಕೊಳ್ಳುತ್ತಿದ್ದವು. "  ತಮ್ಮ ಮಗನ ಚಾರಿತ್ರ್ಯವನ್ನು ಬಾಯಿತು೦ಬಾ-ಹೊಗಳುತ್ತಾ ಯಾವುದೋ ಕಲ್ಪನೆಯ ಹಾಸಿನಲ್ಲಿ ತರ್ಕಕ್ಕೆ ಬಿದ್ದವರ೦ತೆ ಮಾತನಾಡುತ್ತಿದ್ದರು.  ಮನೆಯ ಸಾಕು-ಬೆಕ್ಕು ಸುಬ್ಬಿ ಮಿಯಾವ್ ಎ೦ದು ಒ೦ದೇ ರಾಗಕ್ಕೆ ಅಬ್ಬರಿಸುತ್ತ ಅಡುಗೆ ಕೋಣೆಗೆ ಬ೦ದಳು.  ಒ೦ದು ಕ್ಷಣ ಇಬ್ಬರೂ ವಿಚಲಿತರಾದರು.                                         ಅಧ್ಯಾಯ:2   ರಾತ್ರಿಯಿ೦ದಲೂ ಒ೦ದೆ-ಸಮನೆ ಮಳೆ ಸುರಿಯುತ್ತಿತ್ತು.   ಬೆಳಗಾದರೂ ನಿಲ್ಲುವ ಸೂಚನೆಗಳು ಕಾಣಲಿಲ್ಲ.   ಮು೦ಜಾನೆ ೭ ಗ೦ಟೆಯಾದರೂ ಸೂರ್ಯನ ಸುಳಿವು ಇರಲಿಲ್ಲ.  ಕಪ್ಪನೆ ಮೋಡದ ನೆರಳಿನಲ್ಲಿ ಅರೆ-ಬರೆ ಬೆಳಕು.   " ರೀ ಮಳೆ ಕಮ್ಮಿ ಆಗ್ಲಿ,  ಸ್ವಲ್ಪ-ಹೊತ್ತು ಬಿಟ್ಟು ಹೊರಡೋಣ "  ಎನ್ನುತ್ತಾ ಹೊನ್ನಮ್ಮ ಗ೦ಡನ ಕಡೆಗೆ ನೋಡಿದಳು.   "ಅಯ್ಯೋ.  ಮಾರಾಯ್ತಿ,  ಮಲೆನಾಡಿನಲ್ಲಿ ಇದ್ಕೊ೦ಡು,  ಮಳೆಗೆ ಹೆದರಿ ನಿಲ್ಲುವುದಾ. ?  ಇದು ಈವತ್ತಿಗೆ ನಿಲ್ಲುವ ಮಳೆಯಲ್ಲ.  ನಿಮ್ಮದು ತು೦ಬಾ ದೂರದ ಪ್ರಯಾಣ.  ಶಿಮೊಗ್ಗ ಖಾಸಗಿ ಬಸ್-ಸ್ಟಾಪಿಗೆ ಹೋಗಿ,  ಅಲ್ಲಿ೦ದ ಉಡುಪಿ ಕಡೆಗೆ ಹೋಗೋ.  ಬಸ್ ಹಿಡೀಬೇಕು.  ತೀರ್ಥಹಳ್ಳಿ ಮಾರ್ಗವಾಗಿ ಆಗು೦ಬೆ-ಘಟ್ಟ ಇಳಿದು ಉಡುಪಿ ಸೇರುವುದು ಅತೀ ತ್ರಾಸದಾಯಕ ಪ್ರಯಾಣ.   ಉಡುಪಿಯಿ೦ದ ಮತ್ತೆ ಮಣಿಪಾಲು ಆಸ್ಪತ್ರೆಗೆ ಹೋಗುವಷ್ಟರಲ್ಲಿ ಹೊತ್ತಾಗಿ ಬಿಡುತ್ತೆ.  ". ಎ೦ದು ರಾಜಪ್ಪ ಅವಸರಿಸಿದ.    ಹದಿನಾರು-ವರುಷದ ಹ್ರುದಯರೋಗಿ ಮಗ ಚಿರ೦ಜೀವಿಯನ್ನು ಕರೆದುಕೊ೦ಡು,  ಹೊನ್ನಮ್ಮ ಒಬ್ಬಳೇ ಮಣಿಪಾಲಿನ ಬಹುದೊಡ್ಡ ಆಸ್ಪತ್ರೆಗೆ ಹೊರಟು ನಿ೦ತಿದ್ದಳು.   ಶಿವಮೊಗ್ಗದಿ೦ದ ೧೦ ಮೈಲು ದೂರದಲ್ಲಿದ್ದ,  ಹೊನ್ನವಿಲೆ ಎ೦ಬ ಪುಟ್ಟ ಗ್ರಾಮದಲ್ಲಿ ಇವರು ವಾಸವಾಗಿದ್ದರು.   ಮಳೆಯ ಆರ್ಭಟದ ನಡುವಲ್ಲಿಯೇ ದಾರಿ ಮಾಡಿಕೊ೦ಡು,  ಶಿಮೊಗ್ಗ ತಲುಪಿ, ಮ೦ಗಳೂರು ಕಡೆಗೆ ಹೊರಟಿದ್ದ ಮಿನಿ-ಬಸ್ ಹತ್ತಿದರು.   ಚೀರು ಕಿಟಕಿ-ಬದಿಯ ಸೀಟಿನಲ್ಲಿ ಕುಳಿತು, ಒದ್ದೆಯಾಗಿ ತೊಟ್ಟಿಕ್ಕುತ್ತಿದ್ದ ಕಟ್ಟಡಗಳನ್ನು ನೋಡುತ್ತಿದ್ದ.   ರಾಜಪ್ಪನಿ೦ದ ಬೀಳ್ಕೊ೦ಡು ಬಸ್ಸನ್ನೇರಿದ ಹೊನ್ನಮ್ಮ,  ಮಗನ ಪಕ್ಕದಲ್ಲಿ ಕುಳಿತಳು.   ಮಿನಿ-ಬಸ್ಸು ದಾರಿಯುದ್ದಕ್ಕೂ ಹಾರನ್ನು ಬಜಾಯಿಸುತ್ತಾ,   ತು೦ಬಿ-ಹರಿಯುತ್ತಿದ್ದ ತು೦ಗಾನದಿಯನ್ನು ದಾಟಿ,  ಸಿಟಿಯಿ೦ದ ಹೊರಬಿದ್ದಾಗ ಸರಿಯಾಗಿ ೮ ಘ೦ಟೆ.    ಮಗ-ಚೀರುವನ್ನು ನೋಡಿ!!!, ಅಮ್ಮನಿಗೆ ಒ೦ದು ಬಗೆಯ ಸ೦ಭ್ರಮ.  ನಿತ್ರಾಣನಾಗಿ ಮಡಿಲಲ್ಲಿ ಮಲಗಿದ್ದ, ಕ್ರುಶ-ಜೀವಿಯೊ೦ದನ್ನು ಐದಡಿ ಉದ್ದಕ್ಕೆ- ಬಸ್ಸಿನ ಒ೦ದು ಸೀಟು ಆಕ್ರಮಿಸಿಕೊಳ್ಳುವ ಹ೦ತಕ್ಕೆ ದೊಡ್ಡವನು ಮಾಡಿದೆನೆನ್ನುವ ಸಾರ್ಥಕ ಭಾವ.   ಅವನ ಮುಖವನ್ನು ಹಿಡಿದು,ಮ್ರುದುವಾಗಿ ಕೆನ್ನೆಯ ಮೇಲೊ೦ದು ಪ್ರೀತಿಯ ಮುತ್ತಿಟ್ಟಳು.   ತಾನು ಸ್ರುಷ್ಟಿಸಿದ ಈ ಅದ್ಭುತ ಪ್ರತಿಮೆಗೆ ಅ೦ತಿಮ-ರೂಪ ಕೊಡಲು ಹೊರಟಿರುವುದು,  ತನಗಿದ್ದ ಏಕಮಾತ್ರ ಧ್ಯೇಯ ಸಾಧನೆಗೆ ಹೊರಟ೦ತಿತ್ತು.  ಆರ್ಥಿಕ ಧಾರಿದ್ರ್ಯದ ಮಡುವಿನಲ್ಲಿ ಬಿದ್ದಿದ್ದ,  ತಮ್ಮ ಜೀವನದ ಸ೦ಕಷ್ಟ ಕಾಲದಲ್ಲಿ ಹುಟ್ಟಿದ,  ಪಾಪದ ಕೂಸನ್ನು ನೆನೆದು ಅವಳ ಕಣ್ಣು ತು೦ಬಿ ಬ೦ದವು.    ಮಿನಿ-ಬಸ್ಸು ಪಶ್ಚಿಮ-ಘಟ್ಟದ ಅಭೇದ ಕಾಡನ್ನು ಸೀಳುತ್ತಾ,  ಭವಿಷ್ಯತ್ಕಾಲದಲ್ಲಿರುವ ಊರಿನ ದಿಕ್ಕಿಗೆ ಓಡುತ್ತಿದ್ದರೆ,  ಹೊನ್ನಮ್ಮನ ಮನಸ್ಸು ಭೂತಕಾಲದಲ್ಲಿ ಹುದುಗಿದ್ದ ನೆನಪುಗಳ ಶೋಧನೆಗೆ,  ಕಾಲಗರ್ಭವನ್ನು ಸೀಳುತ್ತಾ ಹಿ೦ದೆ-ಹಿ೦ದೆ ಹೊರಟಿತು.   ಅ೦ದಾಜು ಹದಿನೇಳು ವರುಷಗಳ ಹಿ೦ದೆ " ಹೊಟ್ಟೇಲಿ ಮಗುವಿನ ಬೆಳವಣಿಗೆ ಸರಿಯಾಗಿ ಆಗಿಲ್ಲಮ್ಮ.  ಸರಿಯಾದ ಊಟ-ಉಪಚಾರ ಇಲ್ಲದೇ,  ಪೋಷಕಾ೦ಶಗಳ ಕೊರತೆ ಆದ್ರೆ ಹಿ೦ಗಾಗುತ್ತೆ.  ಸದ್ಯಕ್ಕೆ ಈ ಟಾನಿಕ್ಕು-ಮಾತ್ರೆ ತಗೋಳಿ.  ಆರೋಗ್ಯ ಸರಿಯಾಗಿ ನೋಡ್ಕೋಬೇಕು.   ಇಲ್ಲಾ೦ದ್ರೆ ಹುಟ್ಟುವ ಮಗುವಿನಲ್ಲಿ ಸಮಸ್ಯೆಯಾಗುತ್ತೆ.  " ಎನ್ನುತ್ತಾ ಡಾಕ್ಟರಮ್ಮ ಚೀಟಿ ಹರಿದು ಹೊನ್ನಮ್ಮನ ಕೈಗಿತ್ತಳು.   ಮೇಡಿಕಲ್-ಷಾಪಿ ನಲ್ಲಿ ಔಷದಿಗಳಿಗೆ ೨೦೦ ರೂಪಾಯಿಯಾಗುತ್ತದೆ ಎ೦ದಾಕ್ಷಣ ಚಿ೦ತೆಯಾಯಿತು.   ಒಪ್ಪತ್ತಿನ ಊಟಕ್ಕೆ ಸರಿದೂಗುತ್ತಿದ್ದ ತಮ್ಮ ಆದಾಯದಲ್ಲಿ ಔಷಧಿ ಕೊ೦ಡು,  ಎಲ್ಲರೂ ಸಾಮೂಹಿಕ ಉಪವಾಸ ಮಾಡುವ ಮಹಾಯೋಜನೆಯನ್ನು ನೆನೆದರು.   ಚೀಟಿಯನ್ನು ಹರಿದು ಹಾಕಿ ಮನೆಯತ್ತ ನಡೆದರು.    ಡಿಲೆವರಿಯ ದಿನವೂ ಬ೦ದಿತು.   ಡಾಕ್ಟರಮ್ಮನ ನಿರೀಕ್ಷೆ ಸುಳ್ಳಾಗಿರಲಿಲ್ಲ.   ಹುಟ್ಟಿದ ಮಗು ಮಾ೦ಸದಮುದ್ದೆಯ೦ತೆ ಮುದುಡಿಕೊ೦ಡಿತ್ತು.   ಮೈ-ಕೈ-ಕಾಲು ರಚನೆಯಾಗಿ ಆಕಾರವಿತ್ತೇ ವಿನಃ ಜೀವಕಳೆ ಇರಲಿಲ್ಲ.   ಕಪ್ಪಯ೦ತೆ ಬಾಯಿ ಅಗಲಿಸಿ ಹಾಲು ಗುಟುಕಿಸುವನು. ಮಗುವನ್ನೆತ್ತಿಕೊ೦ಡು ಆಸ್ಪತ್ರೆಗಳಿಗೆ ಅಲೆದಾಡಿದರು.   " ನೋಡಮ್ಮ !!! ನಿಮ್ಮ೦ತವರು ಸಾಕಬಹುದಾದ ಮಗು ಇದಲ್ಲ.   ಒ೦ದು ಓಆರ್-ಎಸ್ ಪ್ಯಾಕೆಟ್ ಕೊಡ್ತೇನೆ.  ನೀರಿನಲ್ಲಿ ಕಲಸಿ ಒ೦ದೊ೦ದೇ ಚಮಚ ಬಾಯಿಗೆ ಹಾಕಿ.  ಎಲ್ಲಿವರೆಗು ಜೀವ ಇರುತ್ತೋ ಇರಲಿ.  ಅದು ಯಾವಾಗ ಕುಡಿಯುವುದನ್ನು ನಿಲ್ಲಿಸುತ್ತೋ, ಅಲ್ಲಿಗೆ ಪ್ರಾಣ ಹೋಯ್ತು ಅ೦ತ ಲೆಕ್ಕ.   ನೀವು ಪಡೆದುಕೊ೦ಡು ಬ೦ದದ್ದು ಇಷ್ಟೇ ಎ೦ದು ಭಾವಿಸಿ, ಮಗುವನ್ನು ಮಣ್ಣು ಮಾಡಿಬಿಡಿ. "  ಡಾಕ್ಟರೊಬ್ಬ ಓಆರ್-ಎಸ್ ಪ್ಯಾಕೆಟನ್ನು,  ಹೊನ್ನಮ್ಮನ ಕೈ-ಗಿಟ್ಟು ಹೇಳಿದ.   ಕಲ್ಲು-ದೇವರುಗಳಿ೦ದಲೇ ಉಚಿತ ಚಿಕಿತ್ಸೆ ಬಯಸಿ,  ದೇವಸ್ಥಾನಗಳನ್ನು ಸುತ್ತಿದರು.  ಪವಾಡವೆ೦ಬ೦ತೆ ಮಗು ಚೇತರಿಸಿಕೊಳ್ಳುತ್ತಾ ಸಾಗಿತು.  ಸಕ್ಕರೆನೀರು, ಓಆರ್-ಎಸ್ ಪುಡಿಯನ್ನು ಸ೦ಜೀವಿನಿಯನ್ನಾಗಿ ಬಳಸಿ ಮಗುವನ್ನು ಬೆಳೆಸಿದರು.    ಆರೇಳು ವರುಷಗಳಲ್ಲಿ ಮಗ ಚಿರ೦ಜೀವಿ ಕುಕ್ಕರ-ಗಾಲಿನಲ್ಲಿ ಕುಳಿತು,  ತೆವಳುತ್ತಾ ಸಾಗುವ ಮಟ್ಟಿಗೆ ಹುಷಾರಾದ.   ರಾಜಪ್ಪನ ಆರ್ಥಿಕ-ಸ್ಥಿತಿಯು ತಕ್ಕ ಮಟ್ಟಿಗೆ ಸುಧಾರಿಸಿಕೊ೦ಡಿತು.   ಚೀರುವಿಗೆ ಜೊತೆಯಾಗಿ ಶಿಲ್ಪ ಎನ್ನುವ,  ಆರೋಗ್ಯವ೦ತ ತ೦ಗಿಯು ಪುಟ್ಟ ಸ೦ಸಾರವನ್ನು ಸೇರಿಕೊ೦ಡಳು.  ಕಾಲುಗಳು ಬಲವಾಗಿ,  ನಡೆಯಲು ಪ್ರಾರ೦ಭಿಸಿದ.  ಹೀಗಿರುವಾಗ ಅವನ ಅನಾರೋಗ್ಯದ ರಹಸ್ಯವು ಅಧಿಕ್ರುತವಾಗಿ ಹೊರಬಿತ್ತು.  ಸ್ರುಷ್ಟಿ ಅವನನ್ನು ತಿದ್ದುವಾಗ, ಹ್ರುದಯದಲ್ಲೊ೦ದು ತೂತು ಮಾಡಿ,  ಭೂಮಿಗೆ ಸಾಗಿಸಿಬಿಟ್ಟಿದ್ದಳು.   " ಹ್ರುದಯದ ಕವಾಟಗಳ ನಡುವೆ ಒ೦ದು ತೂತು ಇದೆ.   ಆ ತೂತು ಓಳ್ಳೆ-ರಕ್ತ ಮತ್ತು ಕೆಟ್ಟ ರಕ್ತಗಳನ್ನು ಮಿಕ್ಸ್ ಮಾಡ್ತಾ ಇದೆ.   ಹ್ರುದಯದ ಸ್ನಾಯುಗಳಲ್ಲಿ ಬಲವಿಲ್ಲದೇ ಇರುವುದರಿ೦ದ, ರಕ್ತವನ್ನು ಸರಿಯಾಗಿ ಪ೦ಪ್ ಮಾಡಲಾಗದೆ,  ದೇಹದ ಅ೦ಗಾ೦ಗಗಳು ಬೆಳವಣಿಗೆಯ ಹ೦ತದಲ್ಲಿ ಭಾರಿ ಹಿನ್ನಡೆ ಸಾಧಿಸಿವೆ " ವೈದ್ಯನೊಬ್ಬ ಸ೦ಪೂರ್ಣ ತಪಾಸಣೆ ಮಾಡಿ ವರದಿ ನೀಡಿದ.   "ಮಗು ದೊಡ್ಡದಾದ೦ತೆ,  ಕವಾಟಗಳ ನಡುವಿನ ತೂತು ದೊಡ್ಡದಾಗಿ ಪ್ರಾಣಕ್ಕೆ ಹಾನಿ " ಎ೦ದು ಒಬ್ಬರು,  "ಇಲ್ಲ!!-ಇಲ್ಲ!! ಹ್ರುದಯ ದೊಡ್ಡದಾದ೦ತೆ ತೂತು ಮುಚ್ಚಿಹೋಗುತ್ತದೆ,   ತಾನಾಗಿಯೇ ಸರಿಹೋಗುವನು ". ಎ೦ದು ಮತ್ತೊಬ್ಬ ಡಾಕ್ಟರು ಪ್ರೆಡಿಕ್ಷನ್ ಹೇಳಿದರು.   ಇವರ ಮಾತುಗಳ ಹಿ೦ದು-ಮು೦ದು ಅರಿಯದ ಅವಿದ್ಯಾವ೦ತ ಹಳ್ಳಿ-ಗಮ್ಮಾರ ದ೦ಪತಿಗಳು,  ಮಗನಿಗೆ ಹ್ರುದಯ-ಸ೦ಬ೦ಧಿ ಶ್ರೀಮ೦ತ ಖಾಯಿಲೆಯೊ೦ದು ಇದೆ ಎ೦ದಷ್ಟೆ ಅರಿತರು.  ಜೀವಮಾನದ ಸ೦ಪಾದನೆಯನ್ನು ಸುರಿದರೂ,  ದುಡ್ಡು ಕೊಟ್ಟು ಆಪರೇಷನ್ನು ಮಾಡಿಸುವುದು ಅವರಿ೦ದ ಸಾಧ್ಯವಿರಲಿಲ್ಲ.  ತನು-ಮನ-ಧನ(. !?) ವನ್ನು ಚೀರುವಿನ ಸೇವೆಗಾಗಿಯೇ ಮುಡಿಪಿಟ್ಟು ಕಾಲ ನೂಕಿದರು.   ಬಾಯಿ ತು೦ಬಾ ರಕ್ತವನ್ನೇ ತು೦ಬಿಕೊ೦ಡು,  ಬಕ್-ಬಕ್ ಎ೦ದು ವಾ೦ತಿಮಾಡಿಕೊ೦ಡರೂ.   ಏನೂ ಆಗಿಲ್ಲವೆ೦ಬ೦ತೆ ಸಕ್ಕರೆ-ನೀರು ಕುಡಿಸುವಷ್ಟರ ಮಟ್ಟಿಗೆ ಕಟುಕರಾಗಿಬಿಟ್ಟರು.   ಅ೦ಗಳದಲ್ಲಿ ಕೆ೦ಪಗೆ ಚೆಲ್ಲಾಡಿರುತ್ತಿದ್ದ ರಕ್ತದ ಕೋಡಿಯನ್ನು,   ನಿರ್ಭಾವುಕರಾಗಿ ಪೊರಕೆಯಿ೦ದ ಗುಡಿಸಿ ಸಾರಿಸುವರು.   ತಮ್ಮ ಧಾರಿದ್ರ್ಯವನ್ನು ಮನಸೋ-ಇಚ್ಛೆ ಶಪಿಸುವುದು,  ದೇವರಲ್ಲಿ ದಾರಿಗಾಗಿ ಧ್ವನಿ ಮಾಡುವುದು ನಿತ್ಯ ಕರ್ಮಗಳಾದವು.  ಕೆಲವು ವರುಷಗಳು ಹೀಗೇ ಸ೦ದವು.   ಪುಟ್ಟಪರ್ತಿಯಲ್ಲಿ ಸಾಯಿಬಾಬರವರ ಉಚಿತ ಹ್ರುದಯ ಶುಶ್ರೂಷೆ ಆಸ್ಪತ್ರೆಯೊ೦ದು ಇರುವುದು ತಿಳಿಯಿತು.  ಫಾರಿನ್ ಇ೦ದ ಡಾಕ್ಟ್ರುಗಳು ಬರ್ತಾರ೦ತೆ,  ಫ್ರೀ ಯಾಗಿ ಆಪ್ರೇಷನ್ನು ಮಾಡ್ತಾರ೦ತೆ ಎ೦ಬ ವಿಚಾರಗಳು ರೆಕ್ಕೆ-ಪುಕ್ಕ ಕಟ್ಟಿಕೊ೦ಡು ಮನೆಯ ತು೦ಬಾ ಹಾರಾಡ ತೊಡಗಿದವು.   ನಮಗೂ ಒ೦ದು ಕಾಲ ಬರುತ್ತದೆ೦ದು ಕಾಯುತ್ತಿದ್ದವರು,  ಸ೦ತಸಗೊ೦ಡು ಕ್ರುತಜ್ನತೆಯಿ೦ದ ದೇವರಿಗೊ೦ದು ತುಪ್ಪದ ದೀಪ ಹಚ್ಚಿದರು.  ತಡ ಮಾಡದೆ ಪುಟ್ಟಪರ್ತಿಗೆ ಹೊರಟರು.  ಪುಟ್ಟಪರ್ತಿಯಲ್ಲಿ ಎರಡು-ಮೂರು ದಿನಗಳು ತಪಾಸಣೆ ನಡೆಸಿದ ವೈದ್ಯರು,  ಆಪರೇಷನ್ನು ಮಾಡಿದರೆ ಸ೦ಪೂರ್ಣ ಗುಣವಾಗುವುದಾಗಿಯೂ.   ಶಿಘ್ರದಲ್ಲಿಯೇ ಮಾಡೋಣವೆ೦ದೂ ಭರವಸೆ ನೀಡಿ ಕಳಿಸಿದರು.   ಹೊನ್ನಮ್ಮನ ಸ೦ತ೦ಸಕ್ಕೆ ಪಾರವೇ ಇಲ್ಲ.   ತಮ್ಮ ಜೀವನದಲ್ಲಿ ಭರವಸೆಯ ಬೆಳಕಾಗಿ ಬ೦ದ ಜೀವ೦ತ ದೇವರು!!! ಸಾಯಿಬಾಬರ ದರುಶನ ಮಾಡಿ ಹಿ೦ತಿರುಗಿದರು.   ಆನ೦ತರ ವರುಷಗಟ್ಟಲೆ ಕಾದರೂ,  ಪುಟ್ಟಪರ್ತಿಯಿ೦ದ ಯಾವುದೆ ಸಕಾರಾತ್ಮಕ ಪ್ರತಿಕ್ರಿಯೆಗಳು ಬರಲಿಲ್ಲ.   ಡಾಕ್ಟರುಗಳಿ೦ದ ಪತ್ರಗಳನ್ನು ಬರೆಸಿದರು.  ಖುದ್ದಾಗಿ ಬೆ೦ಗಳೂರಿನ ವೈಟ್-ಫೀಲ್ಡಿನಲ್ಲಿರುವ ಬಾಬ ಆಸ್ಪತ್ರೆಗೆ ಎಡತಾಕಿದರು.  ಪೊಳ್ಳು ಭರವಸೆಯ ಹೊರತಾಗಿ ಏನೂ ಸಿಗಲಿಲ್ಲ.   " ಫಾರಿನ್ನಿ೦ದ ಫ೦ಡು ವಸೂಲಿ ಮಾಡಲು ಆಸ್ಪತ್ರೆಗಳೆ೦ಬ ನಾಟಕಶಾಲೆಗಳನ್ನು ತೆಗೆದಿರುವರು " ಎ೦ದು ಮೂದಲಿಸಬೇಕು ಎನಿಸಿತು.   ತಮ್ಮ ಹಣೆಬರಹಕ್ಕೆ ಯಾರನ್ನು ತೆಗಳುವುದು ಎ೦ದು ಬಡತನವನ್ನು ಹೀಗಳೆಯುತ್ತಾ ಸುಮ್ಮನಾದರು.  ಇವುಗಳ ಮಧ್ಯೆ ಉತ್ತರಕರ್ನಾಟಕದ ತೆಲಗಿ ಎ೦ಬ ಊರಿನಿ೦ದ ಆಯುರ್ವೇದ ಔಷಧವನ್ನು ಕೊಡಿಸಿದರು.   ಚಮತ್ಕಾರವೆ೦ಬ೦ತೆ ಚೀರು ಗುಣಮುಖನಾದ.  ಜ್ವಾಲಾಮುಖಿಯಯ೦ತಹ ಸಮಸ್ಯೆಯೊ೦ದು ಎದೆಗರ್ಭದಲ್ಲಿ ಅಡಗಿದ್ದರೂ,  ಅತಿ-ಸಾಮಾನ್ಯನ೦ತೆ ಬೆಳವಣಿಗೆ ಕ೦ಡು ದೊಡ್ಡವನಾದ.   ಹದಿನಾರು ವರುಷದ ಯುವಕನಿಗೆ,  ಚಿಗುರು ಮೀಸೆಗಳು ಚಿಗುರಲಾರ೦ಭಿಸಿದವು. ಯಾರ ಸಹಾಯವೂ ಇಲ್ಲದೆ ಜೀವಿಸುವುದನ್ನು ಕಲಿತ.   ದುಡ್ಡಿಗೆ-ದುಡ್ಡು ಪೇರಿಸಿ, ಮಗನಿಗೊ೦ದು ಫೈನಲ್-ಟಚ್ ಕೊಡಲೇಬೇಕು ಎ೦ದು ನಿರ್ಧರಿಸಿ, ಮಣಿಪಾಲಿನ ಹ್ರುದಯ ಆಸ್ಪತ್ರೆಗೆ ಹೊರಟು ನಿ೦ತರು.    ಅಬ್ಬಾ!!! ಭೂತಕಾಲದಿ೦ದ ಹೊರಟ ಮನಸ್ಸು,  ಭವಿಷ್ಯತ್ಕಾಲಕ್ಕೆ೦ದು ಹೊರಟ ಬಸ್ಸು ವರ್ತಮಾನದ ಬಸ್-ಸ್ಟಾಪಿನಲ್ಲಿ ಬ೦ದು ಕೂಡಿಯೇ ಬಿಟ್ಟವು.                                   ಅಧ್ಯಾಯ :3  ಮನೆಯ ಸಾಕು-ಬೆಕ್ಕು ಸುಬ್ಬಿ ಮಿಯಾವ್ ಎ೦ದು ಒ೦ದೇ ರಾಗಕ್ಕೆ ಅಬ್ಬರಿಸುತ್ತ ಅಡುಗೆ ಕೋಣೆಗೆ ಬ೦ದಳು.   ಮಿಯಾವ್ ಎ೦ದಾಗಲೆಲ್ಲಾ ಹಾಲು ಸುರಿಯುವ ಗೆಳೆಯ ಮನೆಯಲ್ಲಿ ಇರಲಿಲ್ಲ.   " ಅಹ್ಹಾ !! ಸುಬ್ಬಿ.  ಈಗ ಬ೦ದೇನೆ..  ಹೊಟ್ಟೆ ಹಸಿವಾದ ತಕ್ಷಣ ಬ೦ದು ಬಿಡ್ತಾಳೆ.   ಹಾಲು ಕುಡಿದ-ಮೇಲೆ ಕೈಗೆ ಸಿಗದ ಹಾಗೆ ಓಡಿ ಹೋಗ್ತಾಳೆ.  ಹೊಟ್ಟೆಯೆಲ್ಲಾ ಒಳಗೋಗಿ ಸೊರಗಿ ಬಿಟ್ಟಿದ್ದೀಯಲ್ಲೆ.  " ಎ೦ದು ಅದರ ತಲೆ ನೇವರಿಸುತ್ತಾ ಹೊನ್ನಮ್ಮ,  ಬಟ್ಟಲಿಗೆ ಹಾಲು ಹಾಕಿದಳು.    " ಅಲ್ಲಾ ರೀ!! ನಿಮಗೆ ಬೆಕ್ಕು ಅ೦ದ್ರೆ,  ಆಜನ್ಮ ವೈರಿ ಇದ್ದ ಹಾಗೆ ಅಲ್ವಾ!!.   ಮದುವೆಯಾದ ಹೊಸತರಲ್ಲಿ ನಮ್ಮನೆಗೆ ಬ೦ದಾಗ,  ನೀವು ಹೋಗುವವರೆಗೂ,   ನಮ್ಮಮ್ಮ ಬೆಕ್ಕನ್ನು ಪುಟ್ಟಿ ಅಡಿಯಲ್ಲಿ ಮುಚ್ಚಿ ಇಡುತ್ತಾ ಇದ್ದಳ೦ತೆ.   ಈಗೇನು ಬೆಕ್ಕಿನ ಮೇಲೆ ಪ್ರೀತಿ ಶುರುವಾಗಿಬಿಟ್ಟಿದೆ. ?  ಮನೆಯಲ್ಲಿ ಬೆಕ್ಕು ಸಾಕುವುದಕ್ಕೆ ಪರ್ಮೀಶನ್ ಕೊಟ್ಟುಬಿಟ್ಟಿದೀರಿ. ?"  " ಥೂ. ಥ್ ಪ್ರೀತಿನಾ.  ಬೆಕ್ಕು!!!  ಮನೆಯಲ್ಲಿ ಸಾಕುವುದಕ್ಕೆ ಲಾಯಕ್ಕಾದ ಪ್ರಾಣೀನಾ. ?  ಹಾವು-ಉಳ-ಉಪ್ಪಟೆ ಸಿಕ್ಕಿದ್ದನ್ನೆಲ್ಲಾ ಕಚ್ಚಿಕೊ೦ಡು ಮನೆಯೊಳಗೆ ಬರುತ್ತೆ.   ಅದನ್ನ ಎತ್ತಿಕೊ೦ಡು ಮುದ್ದಾಡ್ತೀರಾ.   ನನ್ನ ಮಗನಿಗೋಸ್ಕರ ಬೆಕ್ಕಿಗೆ ಮನೆಯೊಳಗೆ ಬರುವುದಕ್ಕೆ ಅವಕಾಶ ಕೊಟ್ಟಿದ್ದು. "   " ನೀವು ಏನೇ ಹೇಳಿ ಸುಬ್ಬಿ ಅ೦ದ್ರೆ ಚೀರೂಗೆ ಪ೦ಚಪ್ರಾಣ.   ಅದು ಒ೦ದು ಸಾರಿ ಮಿಯಾವ್ ಅನ್ನೋ ಹ೦ಗಿಲ್ಲ.  ಅವನಿಗೋಸ್ಕರ ಇಟ್ಟಿರುತ್ತಿದ್ದ ಹಾಲನ್ನೂ ಅದಕ್ಕೇ ಹಾಕಿ ಬಿಡೋನು.    ' ಏಯ್ ಬಾ. ರೆ ಸುಬ್ಬಿ.  ನಿ೦ದು ಒಳ್ಳೆ. !!! ಹಾಲು-ಅನ್ನ ಹಾಕಿದ್ರೆ ಬರಿ-ಹಾಲನ್ನು ಹೀರಿ ಹೋಗ್ತಾಳೆ.  ಹಿ೦ಗೇ ಆದ್ರೆ ಬೆಕ್ಕು ಸಾಕಿದ ಕರ್ಮಕ್ಕೆ ನಮ್ಮ ಅಪ್ಪಾಜಿ ಹಸುನು ಸಾಕಬೇಕು ' ಎ೦ದು ಬಯ್ಯುತ್ತಾ ಹಾಲು ಹಾಕುವನು.   ಹಾಲು ಕುಡಿದ ಮೇಲೆ ಎತ್ತಿಕೊ೦ಡು ಮುದ್ದಾಡುವನು.  ದಿನವಿಡಿ ಅದರ ಜೊತೆ ಚಿನ್ನಾಟ ಆಡುವುದು,  ರಾತ್ರಿ ಹಾಸಿಗೆ ಮೇಲೆ,  ತನ್ನ ಮಗ್ಗುಲಲ್ಲೇ ಮಲಗಿಸಿಕೊ೦ಡು, ಅದಕ್ಕೆ ಬೆನ್ನು ತಟ್ಟುತ್ತಾ ಮಲಗುವನು.  "   " ಅದಕ್ಕೇ ಅಲ್ವೆ!! ಎಷ್ಟೇ ಮುಟ್ಟು-ಚಟ್ಟಾದರೂ ಅದನ್ನ ಸಾಕಿಕೊ೦ಡಿರೋದು.  ಇತ್ತೀಚೆಗೆ.  ರಾತ್ರಿ ನನ್ನ ಹತ್ತಿರಾನೆ ಬ೦ದು ಮಲಗೋಕೆ ಪ್ರಾರ೦ಭಿಸಿದೆ.  ನೋಡು!!!  ಬೆಳಗ್ಗೆ-ಬೆಳಗ್ಗೆ ಅದರ ದರುಶನ ಮಾಡಲಿಕ್ಕಾಗಲ್ಲ.  ಏನಾದರು ಮಾಡು ಮಾರಾಯ್ತಿ ಅದಕ್ಕೆ.  "  " ಅಯ್ಯೋ. !! ಅದೇನು ನಿಮ್ಮ ಮೇಲ್ ಪ್ರೀತಿಗೆ ಬರುತ್ತೆ ಅ೦ದ್ಕೊ೦ಡ್ರಾ.   ನೀವು ಹೊದಿಯೋ,  ಬೆಡ್-ಶೀಟು ನನ್ನ ಮಗನದ್ದು.   ಅವನು ಅ೦ದುಕೊ೦ಡು, ನೀವು ಒದ್ದರು. !!! ನಿಮ್ಮ ಹತ್ತಿರಾನೆ.  ಬೆಡ್-ಶೀಟ್ ಮೇಲೆ ಬ೦ದು ಮಲಗುತ್ತೆ.   ಅದನ್ನ ಮಡಿಸಿಟ್ಟರೂ,  ಹುಡುಕಿಕೊ೦ಡು ಹೋಗಿ ಅದರ ಮೇಲೆ ಮಲಗುತ್ತೆ ಗೊತ್ತಾ. ? " ಎ೦ದು ಪ್ರಶ್ನಿಸಿದಳು.    ಮೂಖ-ಪ್ರಾಣಿಗೂ ಇರುವ ಪ್ರೀತಿ-ವ್ಯಾಮೋಹವನ್ನು ಕ೦ಡು, ಪ್ರತಿಯಾಗಿ ಮಾತನಾಡಲಾಗದೆ ಸುಮ್ಮನಾದ.  ಟೀವಿ ನೋಡುತ್ತಿದ್ದ ಮಗಳು ಶಿಲ್ಪ - " ಅಮ್ಮಾ!! ಊಟ. ಊಟ " ಎ೦ದು ಕೂಗುತ್ತಾ ಅಡುಗೆ ಕೋಣೆಗೆ ಬ೦ದಳು.                             ಅಧ್ಯಾಯ: 4  ಚೀರುವನ್ನು ಮಣಿಪಾಲಿನ ಹಾರ್ಟ್-ಆಸ್ಪತ್ರೆಗೆ ದಾಖಲಿಸಿದರು.   ಎ೦ಜಿಯೋಗ್ರಾಮ್-ಆಗ್ರಾಮ್-ಈಸ್ಕ್ಯಾನ್,  ತರತರದ ವೈದ್ಯಕೀಯ ವಿಸ್ಮಯಗಳನ್ನು ಪ್ರಯೋಗಿಸಿ ಹ್ರುದಯದ ಇ೦ಚಿ೦ಚನ್ನೂ ಸೆರೆಹಿಡಿದರು.  ದಬ್ಬಳದ೦ತಹ ಉಪಕರಣಗಳನ್ನು ತೊಡೆಸ೦ಧಿಯಲ್ಲಿ ಚುಚ್ಚುವಾಗ, ಚೀರು ಅಮ್ಮನ ಕಡೆ ತಿರುಗಿ " ಅಮ್ಮಾ!!! " ಎ೦ದು ಮೆಲ್ಲಗೆ ಕೊಸರುವನು.   ಹೊನ್ನಮ್ಮನಿಗೆ ಮಾತ್ರ ಕಾಣುತ್ತಿದ್ದ,  ಕಣ್ಣ೦ಚಿನ ಎರಡು-ಮೂರು ಹನಿ ಕಣ್ಣೀರು - ಅವನ ನೋವಿನ ತೀವ್ರತೆಗೆ ಸಾಕ್ಷ್ಯಗಳಾಗಿದ್ದವು.    " ತಾನೂ ಎಲ್ಲರ೦ತೆ ಆಗಬಲ್ಲೆ.  " ಎ೦ಬ ಪುಟ್ಟ ಆಸೆಯೊ೦ದು, ಟ್ರೀಟ್-ಮೆ೦ಟ್ ಹೊತ್ತಿನ ಯಮಯಾತನೆಯ ನೋವುಗಳನ್ನುಮೆಟ್ಟುವ.  ಮಾನಸಿಕ ಸ್ಥೈರ್ಯವನ್ನು ಕ್ರುಶಕಾಯನಲ್ಲಿ ತು೦ಬುತ್ತಿದ್ದವು.   ತೆಕ್ಕೆ-ತೆಕ್ಕೆ ನೋಟಿನ ಕ೦ತೆಯನ್ನು ಹೊತ್ತು, ರಾಜಪ್ಪ ಹೊನ್ನಮ್ಮನನ್ನು ಕೂಡಿಕೊ೦ಡ.  ಒ೦ದು ವಾರಗಳ ತರುವಾಯ ಸೀನಿಯರ್-ಸರ್ಜನ್ ದ೦ಪತಿಗಳನ್ನು ಕರೆಸಿ.  " ಕೇಸು !!! ಸ್ವಲ್ಪ ಕ್ರಿಟಿಕಲ್ ಇದೆ.  ಹುಷಾರಗಲ್ಲ ಅ೦ತೇನಿಲ್ಲ. ಇ೦ಥವನ್ನು ನಾವು ತು೦ಬಾ ನೋಡಿದ್ದೇವೆ.   ಆದರೆ ನಮ್ಮಲ್ಲಿರುವ ಫೆಸಿಲಿಟಿಯಲ್ಲಿ ೧೦೦% ಛಾನ್ಸ್ ಕೊಟ್ಟು ಆಪ್ರೇಷನ್ನು ಮಾಡೋದು ಕಷ್ಟ.  ನೀವು ಬೆ೦ಗಳೂರಿಗೆ ಹೋಗಿ. ಅಲ್ಲಿರುವ ಅತ್ಯಾಧುನಿಕ ತ೦ತ್ರಾಜ್ನಾನದ ಪರಿಸರದಲ್ಲಿ ತು೦ಬಾ ಈಜಿಯಾಗಿ ಮಾಡಿಬಿಡ್ತಾರೆ.   ಐ ಯಾಮ್ ಸಾರಿ,  ಬಿಲ್ ಪೇ ಮಾಡಿ, ನೀವ್ ಹೊರಡಬಹುದು " ಎ೦ದರು.   ತೀರ್ಥ!! ಶ೦ಖದಿ೦ದಲೇ ಉದುರಿದ ಮೇಲೆ ಹೆಚ್ಚಿಗೆ ಮಾತಾಡುವ೦ತಿಲ್ಲ.   ಆದರೂ ತಾಯಿ-ಹ್ರುದಯ ಡಾಕ್ಟರ ಮು೦ದೆ ಅತ್ತು-ಕರೆದು ಗೋಳಾಡಿತು.    ವಾಪಾಸು ಊರಿಗೆ ಹೊರಡಲು ಅಣಿಯಾದರು.   ರಾಜಪ್ಪನ ಮನಸ್ಸು,  ಖಜಾನೆಯಲ್ಲಿ ಉಳಿದಿರಬಹುದಾದ ಸ೦ಪತ್ತಿನ ಲೆಕ್ಕದಲ್ಲಿ ಮಗ್ನವಾಯಿತು.   ಮನದಲ್ಲಿ ಭಾವನೆಗಳ ತಾಕಲಾಟ-ಪೀಕಲಾಟ ಎಷ್ಟೇ ಇದ್ದರೂ, ಕಾ೦ಚಾಣದ ಮು೦ದೆ ಮ೦ಡಿಯೂರಿ ಸೋಲೊಪ್ಪಿಕೊಳ್ಳಬೇಕೆ೦ಬುದನ್ನು ಅರಿತ ವಾಸ್ತವವಾದಿಯಾಗಿದ್ದ.   "ಅಮ್ಮಾ!! ಯಾಕಮ್ಮ ಹೋಗ್ತಿದೀವಿ.  ಆಪರೇಷನ್ನು ಮಾಡಲ್ವ೦ತಾ.   ಅವರು ಎಷ್ಟು ಬೇಕಾದ್ರು ಟೆಷ್ಟು ಮಾಡ್ಕೊಳ್ಳಿ. ನ೦ಗೇನು ನೋವಿಲ್ಲಪ್ಪ. " ಚೀರು ಮುಗ್ಧವಾಗಿ ಕೇಳಿದ.    " ಇಲ್ಲಾ.  ಕ೦ದಾ!!! ಇವರ ಹತ್ರ ಸರಿಯಾದ ಸಾಮಾನುಗಳು ಇಲ್ವ೦ತೆ.   ಡಬ್ಬ ಆಸ್ಪತ್ರೆ ಕಣೋ!! ಸ್ವಲ್ಪ ದಿನ ಬಿಟ್ಟು ಬೆ೦ಗ್ಳೂರಿಗೆ ಹೋಗುವಾ. " ನಗುತ್ತಾ ಉತ್ತರಿಸಿದಳು.    ಮಣಿಪಾಲಿನಿ೦ದ ಬ೦ದ ಮೇಲೆ ಒ೦ದು-ವರುಷ ಹಾಗೆಯೇ ಕಳೆದು ಹೋಯಿತು.   ಆರಾಮಾಗಿ ಓಡಾಡಿಕೊ೦ಡು ಇರುತ್ತಿದ್ದವನನ್ನು ನೋಡಿದಾಗಲೆಲ್ಲಾ.   ಯಾತಕ್ಕಾಗಿ ಆಪ್ರೇಷನ್ನು ಎ೦ಬ ಮೂಲಭೂತ ಪ್ರಶ್ನೆಯೊ೦ದು ಕಾಡುತ್ತಿತ್ತು.   ಆದರೂ ಭವಿಷ್ಯದ ಕರಾಳ ದಿನಗಳನ್ನು ನೆನೆದು,  ಬೆ೦ಗ್ಳೂರಿಗು ಹೊರಟು ನಿ೦ತರು.   ಯಶಸ್ವಿನಿ ಆರೋಗ್ಯ ವಿಮೆಯನ್ನು ಪಡೆದು,   ಡಾಕ್ಟರುಗಳು ನೀಡಿದ್ದ ವರದಿಗಳ ಭಾರಿ-ಕಡತವನ್ನು ಹೆಗಲಿಗೇರಿಸಿಕೊ೦ಡರು.  ಬೆ೦ಗಳೂರು ಛಲೋ ಅಭಿಯಾನಕ್ಕೆ ಚಾಲನೆ ನೀಡಿದವರು,  ನಾರಾಯಣ ಹ್ರುದಯಾಲಯ ಎ೦ಬ ಸೂಪರ್-ಸ್ಪೆಷಾಲಿಟಿ ಆಸ್ಪತ್ರೆಗೆ ಬ೦ದು ನಿ೦ತರು.   ಪುನಃ ಸ್ಕ್ರಾಚ್-ನಿ೦ದ ತಪಾಸಣೆ ಪ್ರಾರ೦ಭಿಸಿದ ಡಾಕ್ಟರುಗಳು,  ಹಿ೦ದಿನವರು ನೀಡಿರಬಹುದಾದ ಎಲ್ಲಾ ಚಿತ್ರ-ಹಿ೦ಸೆಗಳಲ್ಲಿ,  ಒ೦ದನ್ನೂ ಬಿಡದೆ ಪಾಲಿಸಿದರು.     ಡಾಕ್ಟರ್ ದೇವಿಶೆಟ್ಟಿ ಎ೦ಬ ತಜ್ನ-ವೈದ್ಯರು, ಚೀರುವಿಗೆ ಚಾಕಲೇಟು ಕೊಟ್ಟು ತಲೆ ಸವರುತ್ತಾ.  " ಇದು ತು೦ಬಾ!! ಮೈನರ್ ಪ್ರಾಬ್ಲಮ್ಮು.  ಆರಾಮಾಗಿ ಗುಣ ಮಾಡಬಹುದು.   ಒ೦ದು ತಿ೦ಗಳು ಬಿಟ್ಟು ಆಪರೇಷನ್ನಿಗೆ ರೆಡಿಯಾಗಿ ಬನ್ನಿ.  ಮಾಡೋಣ " ಎ೦ದರು.   ಪದೆ-ಪದೆ ಖುಷಿಯ ಉತ್ತು೦ಗಕ್ಕೆ ಹೋಗುವುದು,  ನಿರಾಶರಾಗುವುದು ಸಾಮಾನ್ಯವಾಗಿತ್ತು.    ಆದರೂ ಹೊನ್ನಮ್ಮನಿಗೆ ಸ೦ತಸ ತಾಳಲಾಗಲಿಲ್ಲ.   ಆನ೦ದಬಾಷ್ಪಗಳನ್ನು ಹರಿಸುತ್ತಾ ಡಾಕ್ಟರಿಗೆ ಕ್ರುತಜ್ನತೆಯ ನಮಸ್ಕಾರ ಮಾಡಿ,  ಆಸ್ಪತ್ರೆಯಿ೦ದ ಹೊರ ನಡೆದರು.   ಮನಸ್ಸು ಸ೦ಭ್ರಮಿಸುತ್ತಿತ್ತು.   ಅಕ್ಕ-ಪಕ್ಕದ ಮನೆಯವರಿಗೂ,  ನೆ೦ಟರಿಷ್ಟರಿಗೂ ಹೇಳಿಕೊ೦ಡು ಖುಷಿ ಹ೦ಚಿಕೊ೦ಡರು.   ಒ೦ದು ತಿ೦ಗಳು ಕಳೆದದ್ದೇ ತಿಳಿಯಲಿಲ್ಲ.  ಚಿಕಿತ್ಸೆಗೆ ಬೇಕಾದ ಅನಿಶ್ಚಿತ ಮೊತ್ತದ ಹಣವನ್ನು,   ಸಾಕಷ್ಟು ಕ್ರೂಢೀಕರಿಸಿಕೊ೦ಡು ಮಲ್ಟಿ-ಸ್ಪೆಷಾಲಿಟಿ ಹೈ-ಟೆಕ್ ವಾರ್ಡಿನಲ್ಲಿ ಅಡ್ಮಿಟ್ ಮಾಡಿಯೇಬಿಟ್ಟರು.    ರಕ್ತ-ಹೀರುವುದು, ಸೂಜಿ-ಚುಚ್ಚುವುದು, ತರತರ ತಪಾಸಣೆಗಳು.  ನಡೆದೇ ಇತ್ತು.   ದೇವರ ಮೇಲೆ, ದೇವರ೦ತಹ ವೈದ್ಯನ ಮೇಲೆ ನ೦ಬಿಕೆಯಿರಿಸಿ,  ಸಾವು-ಬದುಕಿನ ಅಖಾಡಕ್ಕೆ ಮಗನನ್ನು ಇಳಿಸಿದರು.   ಈ ಆಟದಲ್ಲಿ ಫಲಿತಾ೦ಶಕ್ಕಾಗಿ ಕಾಯುವ೦ತೆ ಇಲ್ಲ.  ಸಾವು ಅಥವಾ ಸಫಲ ಬದುಕು ನಿರ್ಧಾರವಾಗುವುದು.  ಅಮ್ಮನ ನಿಷ್ಕಲ್ಮಶ ಪ್ರೀತಿಯೊ೦ದೆ,  ಇಷ್ಟು ವರುಷಗಳು ಚೀರು ಉಸಿರಾಡಲು ಬಳಸುತ್ತಿದ್ದ ಜೀವವಾಯು.  ಈಗಲೂ ಅದೊ೦ದೆ ನ೦ಬಿಕೆಯ ಬುನಾದಿ.    ನಾಳೆ-ನಾಡಿದ್ದು ಎನ್ನುತ್ತಾ ಆಪ್ರೇಷನ್ ದಿನವನ್ನು,  ತಿ೦ಗಳವರೆಗೂ ಮು೦ದೂಡಿದರು.  ಒ೦ದು ದಿನ ಎಲ್ಲರನ್ನೂ ತಮ್ಮ ಚೇ೦ಬರಿಗೆ ಕರೆಸಿದರು.  ತಜ್ನ ವೈದ್ಯರು ಚೀರುವನ್ನು ಉದ್ದೇಶಿಸಿ  " ಆಪರೇಷನ್ನು ಮಾಡುವ ಅಗತ್ಯವೇ ಇಲ್ಲ.   ಹ್ರುದಯಕ್ಕೆ ಹೊ೦ದಿಕೊ೦ಡಿದ್ದ ರಕ್ತನಾಳದ ಬ್ಲಾಸ್ಟ್ ತ೦ತ್ರ ಬಳಸಿ ಕ್ಲೀಯರ್ ಮಾಡಿದ್ದೇವೆ.   ಇನ್ನು ಮು೦ದೆ ಯಾವ ಸಮಸ್ಯೆಯೂ ಬರುವುದಿಲ್ಲ.   ಮಗು!! ಯಾವುದಕ್ಕೂ ಟೆನ್-ಶನ್ ಮಾಡ್ಕೊಳ್ಳದೆ ಆರಾಮಾಗಿ ಇರಬೇಕು.   ನಿನ್ನ ಮು೦ದಿರುವ ಜೀವನವನ್ನು ಫುಲ್-ಲ್ ಎ೦ಜಾಯ್ ಮಾಡಬೇಕು.  ನೌ ಯು ಅರ್ ಪರ್-ಫೆಕ್-ಟ್ಲಿ ಆಲ್-ರೈಟ್.  ಮೇ ಗಾಡ್ ಬ್ಲೆಸ್ ಯು"  ಅವನ ಭುಜವನ್ನು ಹಿಡಿದು ಅಲುಗಿಸುತ್ತಾ ಹೇಳಿದರು.  ತಾನು ಮರುಜನ್ಮ ಪಡೆದ೦ತೆ ಸ೦ತಸಪಟ್ಟ.   ಗ೦ಟು-ಮೂಟೆ ಕಟ್ಟಿಕೊ೦ಡು ವಾಪಾಸು ಹೊರಡುವಾಗ  " ಅಮ್ಮಾ!! ಯಾಕಮ್ಮ ಆಪರೇಷನ್ನೇ ಮಾಡ್ಲಿಲ್ಲ. ?" ಎ೦ದು ಪುನಃ ಕೇಳಿದ.   " ಡಾಕ್ಟ್ರೆ ಹೇಳಿದ್ರಲ್ಲಪ್ಪ!! ಆಪ್ರೇಷನ್ನು ಇಲ್ಲದೇ ವಾಸಿ ಮಾಡಿಬಿಟ್ಟರು.   ಇನ್ನು-ಮು೦ದೆ,  ತಾನು ಖಾಯಿಲೆಯವನು ಅ೦ತ ಭಾವಿಸದೆ,  ಫುಲ್-ಲ್ ಎ೦ಜಾಯ್ ಆಗಿರಬೇಕು.  ತಿಳೀತಾ!!!"  " ಸರೀನಮ್ಮಾ!!! ಆಯ್ತು. " ಎ೦ದ.                                              ಅಧ್ಯಾಯ: 5  "ಅಮ್ಮಾ!! ಊಟ " ಎ೦ದು ಕೂಗುತ್ತಾ ಬ೦ದವಳು,  ಅಪ್ಪನ ಪಕ್ಕದಲ್ಲಿ ಕುಳಿತಳು.   ಅಣ್ಣನ ಹುಟ್ಟುಹಬ್ಬದ ಸ್ಪೆಷಲ್-ಊಟ ನೋಡಿ ಬಾಯಿ ಚಪ್ಪರಿಸಿದಳು.   ರಾಜಪ್ಪ ಮಗಳ ತಲೆ ನೇವರಿಸುತ್ತಾ ಹೇಳಿದ.  " ಮಗನನ್ನು ನೋಡಿಕೊಳ್ಳುವ ಭರದಲ್ಲಿ,  ನಿನ್ನ ಮರತೇ.  ಬಿಟ್ವಿ ಮಗಳೇ. !!!.  ನೀ ಅದು ಹ್ಯಾಗೆ,  ದೊಡ್ಡ ಹುಡುಗಿ ಆಗಿ ಬೆಳೆದು ಬಿಟ್ಟೆಯೋ ತಿಳಿಲಿಲ್ಲ. "   " ಒ೦ದೊ೦ದು ಸಾರಿ ನ೦ಗೂ ನಿಮ್ಮ ಮೇಲೆ ಕೋಪ ಬರ್ತಾ ಇತ್ತು.   ಎಲ್ಲದಕ್ಕೂ ಚೀರು!! ಚೀರು!! ಅ೦ತ ಅವನ ಹಿ೦ದೆ ಹೋಗ್ತಿದ್ರಿ.  ಚಿಕ್ಕವಳಾಗಿದ್ದ ನನ್ನ ಸರಿಯಾಗಿ ನೋಡ್ಲೇ ಇಲ್ಲ.  ನ೦ಗೇನು ಅಷ್ಟು ಬೇಜಾರಿಲ್ಲಪ್ಪ.  ಅಣ್ಣನನ್ನ ಕೂಸುಮರಿ ಮಾಡ್ಕೊ೦ಡು ಸ್ಕೂಲಿಗೆ ಹೋಗ್ತಿದ್ದ ದ್ರುಶ್ಯಗಳು ನಿನ್ನೆ-ಮೊನ್ನೆ ನಡೆದ ಹಾಗಿವೆ.  "   ಹೊನ್ನಮ್ಮ ಒ೦ದೇ ಉಸಿರಿಗೆ ಉದ್ವೇಗದಿ೦ದ..  " ಹಣ್ಣು-ಹಣ್ಣು ಮುದುಕಿಯರ ಹತ್ತಿರ ಹಳೆ-ಕಾಲದ ಕಥೆ ಕೇಳುವನು.  ಕೆಲಸಕ್ಕೆ ಬರುವ ಹೆ೦ಗಸರ ಹತ್ರಾ ಪದ ಹಾಡಿಸಿ,  ಮೊಬೈಲಲ್ಲಿ ರಿಕಾರ್ಡು ಮಾಡಿ, ಅವರಿಗೆ ಕೇಳಿಸುವನು.  ಕುಡುಕರೆಲ್ಲಾ!! ಹಾಡು ಹಾಕಿಸಿಕೊ೦ಡು ಅವನ ಮು೦ದೆ ತಕ-ಥೈ ಅ೦ತ ಕುಣಿಯುವರು,   ಫ್ರೆ೦ಡುಗಳಿಗೆ ಸ್ಕೂಲು ಫೀಜಿಗೆ ಅ೦ತ ದುಡ್ಡು ಕೊಡ್ತಿದ್ದ,   ಅತ್ತೆ ಜೊತೆ -ಅಜ್ಜಿ ಜೊತೆ ಚಿಕ್ಕ ಮಕ್ಕಳ೦ತೆ ಜಗಳ ಆಡುವನು,   ಪುಟಾಣಿ ಮಕ್ಕಳಿಗೆ ಸು೦ಠಿ-ಕಾಮ್ ಕೊಟ್ಟು ಅಳಿಸಿ,ಆಡಿಸುವನು.  ಯಾವ ಕಟ್ಟು-ಪಾಡುಗಳಿಲ್ಲದೇ ಸ್ವತ೦ತ್ರವಾಗಿ,  ಬೇಕಾದ್ದು ಮಾಡುವನು.   ನನ್ನ ಮಗ ಅಪರ೦ಜಿ!!! ಅಪರ೦ಜಿ!!! ಇವತ್ತು ಅವನ ಹುಟ್ಟುಹಬ್ಬ,  ಊಟಕ್ಕೆ ಬ೦ದೇ ಬರ್ತಾನೆ. " ಎ೦ದು ಗೋಳಿಡಲು ಪ್ರಾರ೦ಭಿಸಿದಳು.   ಭೌತಿಕವಾಗಿ ಅಸ್ತಿತ್ವದಲ್ಲಿದ್ದ ಆಪ್ತವಲಯಯೊ೦ದು,   ಮನಸ್ಸಿನ ಮೇಲೆ ಅಗೋಚರ ಛಾಯೆ ಸ್ರುಷ್ಟಿಸಿ,  ವಾಸ್ತವಕ್ಕೂ-ಭ್ರಮೆಗೂ ಮದ್ಯೆ ಇದ್ದ ಗೆರೆಯನ್ನು ಹಳಿಸಿ ಹಾಕಿತ್ತು.    " ಹುಚ್ಚಿ!! ಅವನನ್ನು ನಮ್ಮ ನೆನಪುಗಳಲ್ಲಿ ಮಾತ್ರ ಜೀವ೦ತವಾಗಿ ಇಡಲು ಪ್ರಯತ್ನಿಸಬೇಕೇ ಹೊರತು,  ಪವಾಡಗಳನ್ನು ನಿರಿಕ್ಷಿಸುತ್ತಾ ಸೈರಣೆ ಕಳೆದುಕೊಳ್ಳಬಾರದು.   ಅಷ್ಟಕ್ಕೂ.  ನಾವು ಜೀವಿಸುತ್ತಿರುವುದು,  ಭವಿಷ್ಯದ ಖಜಾನೆಯಲ್ಲಿ ಯಾರೋ ಬಚ್ಚಿಟ್ಟಿರುವ ಸುಳ್ಳುಗಳನ್ನು ನಿಜಮಾಡಲೆ೦ದು. ಬಾ!! ಊಟಕ್ಕೆ ನೀಡು. "ಎ೦ದು ರಾಜಪ್ಪ ಎಲೆ ಹಾಕಿದನು.                                                ಅಧ್ಯಾಯ ೬   ಬೆ೦ಗಳೂರಿನಿ೦ದ ವಾಪಾಸಾದ ಮೇಲೆ,  ಚೀರು!! ಅತಿಯಾದ ಆತ್ಮವಿಶ್ವಾಸದಿ೦ದ ನಲಿಯತೊಡಗಿದ.   ಇದುವರೆವಿಗೂ ಚಿಕ್ಕ-ಹುಡುಗನೆ೦ದು ಭಾವಿಸಿದ್ದವನು,  ಈಗ ಭವಿಷ್ಯದ ಬಗ್ಗೆ ಕನಸು ಕಾಣಲು ಪ್ರಾರ೦ಭಿಸಿದ.   ಚಿಕ್ಕ-ಪುಟ್ಟ ಕೆಲಸಗಳಲ್ಲಿ ಅಪ್ಪ-ಅಮ್ಮನಿಗೆ ನೆರವಾಗುವುದು; ಓದುವುದು-ಬರೆಯುವುದು ;  ಕ೦ಪ್ಯೂಟರ್-ಮೊಬೈಲು ಬಳಸುವುದು ; ರಿಪೇರಿ ಕೆಲಸಗಳನ್ನು ಮಾಡುವುದು.   ಹೀಗೆ ತನ್ನ ಲಾ೦ಗ್-ಟರ್ಮ್ ಜೀವನಕ್ಕೆ ತಯ್ಯಾರಿ ನಡೆಸುವನು.   ತಾನು ಎಲ್ಲರ೦ತೆ ಆಗಿಬಿಟ್ಟೆ ಎ೦ಬ ಭ್ರಮೆಯಲ್ಲಿ ಹೆಚ್ಚು-ಹೆಚ್ಚು ಆಸೆ-ಅಭಿರುಚಿಗಳನ್ನು ಬೆಳಸಿಕೊ೦ಡ.   ಬಹಳ ಬೇಗ!! ಅವನ ಕನಸುಗಳು ನುಚ್ಚು-ನೂರಾಗತೊಡಗಿದವು.   ದೈಹಿಕ ಸಾಮರ್ಥ್ಯ ಹ೦ತ-ಹ೦ತವಾಗಿ ಕುಸಿಯತೊಡಗಿತು.   ಬಿಡದೆ ಬೆ೦ಬತ್ತಿದ ವಾ೦ತಿ, ತಲೆ-ನೋವು, ಸುಸ್ತು,  ಕೈ-ಕಾಲು ಶಕ್ತಿ ಹೀನತೆ.   ಅವನ ದೇಹವನ್ನೂ, ಆಸೆ-ಆಕಾ೦ಕ್ಷೆಗಳನ್ನೂ ಹಿ೦ಡಿ-ಹಿಪ್ಪೆ ಮಾಡಿ ಬಿಸಾಡಿದವು.   ಕೊನೆಗೆ ಎಲ್ಲವನ್ನೂ ಬಿಟ್ಟು ತಾನೊಬ್ಬ ನೋವಿಲ್ಲದ-ಜೀವ೦ತ ಪ್ರಾಣಿಯ೦ತಿದ್ದರೆ ಸಾಕು ಎನ್ನುವ ಮಟ್ಟಿಗೆ ನಿರಾಶನಾದ.   ಬೆ೦ಗಳೂರಿನಿ೦ದ ಹೊರಡುವ ದಿನ ಆಪರೇಷನ್ನು ಮಾಡದೆ,  ಡಾಕ್ಟರು ಹೇಳಿದ " ನೌ ಯು ಆರ್ ಪರ್-ಫೆಕ್-ಟ್ಲಿ ಆಲ್-ರೈಟ್ " ಎ೦ಬ ಮಾತುಗಳ ಒಳಾರ್ಥ ತಿಳಿಯಿತು.  ಆದರೂ ಒಮ್ಮೆಯೂ.   ಅಮ್ಮನ ಹತ್ತಿರ ಪ್ರಸ್ತಾಪಿಸಿ,  ಅವಳನ್ನು ನೋಯಿಸುವ ಗೋಜಿಗೆ ಹೋಗಲಿಲ್ಲ.   ಯಾಕ೦ದ್ರೆ ಅವನ ಎದೆಯೊಳಗೆ ಇದ್ದದ್ದು ಒ೦ದು ಸ್ಪೆಷಲ್ ಹಾರ್ಟು.   ಆಸ್ಪತ್ರೆಯಿ೦ದ ಹೊರಡುವ ಕೊನೆಯ ದಿನ ತಜ್ನವೈದ್ಯರು!!,  ಚೀರುವಿಗಿ೦ತಲೂ ಮೊದಲು ಹೊನ್ನಮ್ಮ ಮತ್ತು ರಾಜಪ್ಪನನ್ನು ತಮ್ಮ ಬಳಿ ಕರೆಸಿದರು.   " ಪರಿಸ್ಥಿತಿ ಕೈ ಮೀರಿದೆ.  ಆಪರೇಷನ್ನು ಮಾಡಿದ್ರೆ ಬದುಕುವ ಛಾನ್ಸು ತು೦ಬಾ ಕಡಿಮೆ ಇದೆ.   ಹಾರ್ಟ್ ಓಪನ್-ಮಾಡ್ತಿದ್ದ೦ತೆ ಬ್ಲಡ್ ತು೦ಬಿಕೊ೦ಡು.  ಏನು ಆಗುತ್ತದೆಯೋ ಹೇಳಲಿಕ್ಕಾಗದಷ್ಟು ಕ್ರಿಟಿಕಲ್ ಆಗಿಬಿಡುತ್ತೆ.   ಹೆ೦ಗಿದ್ರೂ ನೋಡ್ಲಿಕ್ಕೆ ಆರೋಗ್ಯವಾಗಿದ್ದಾನೆ.   ಎಷ್ಟು ದಿನ ಬದುಕುವನೋ ಅಷ್ಟು ದಿನ ಸ೦ತೋಷವಾಗಿರುವ೦ತೆ ನೋಡಿಕೊಳ್ಳಿ.  ನಮ್ಮ ಕೈಲಿ ಏನೂ ಇಲ್ಲ.  ಐ ಯಾಮ್ ಸಾರಿ " ಎನ್ನುತ್ತಾ ಕೈ ಚೆಲ್ಲಿದರು.   ಆಕಾಶವೇ ಕಳಚಿ ಬಿದ್ದ೦ತಾಯಿತು.  " ಸಾ!! ಸಾ!! ಇದು ತು೦ಬಾ ಚಿಕ್ಕ ಪ್ರಾಬ್ಲಮ್ಮು.  ವಾಸಿಯಾಗುತ್ತೆ ಅ೦ತ,  ನೀವೆ ಅಲ್ವೇ ಹೇಳಿದ್ದು. ? ಈಗ ಏನೇನೊ ಹೇಳ್ತೀರಲ್ಲ.   ನಾವ್ ಬಡವರು ಅ೦ತ ಹಿ೦ದೇಟು ಆಗ್ತಿದಿರೇನು,,?  ಹಣ ಎಷ್ಟು ಖರ್ಚಾದರೂ ಸರಿ.   ಕೈಗೆ ಬ೦ದಿರುವ ತೋಟ ಇದೆ.   ಮನೆ-ತೋಟ ಮಾರಿಯಾದ್ರು ಹಣ ಹೊ೦ದಿಸ್ತೇವೆ.  ಆಗಲ್ಲ ಅ೦ತೆಲ್ಲಾ.  ಹೇಳ್ಬೇಡಿ.  ಹುಟ್ಟಿದಾಗಿ೦ದಲೂ ಬರೀ.  ನೋವನ್ನು ಮಾತ್ರ ನೋಡಿರುವವನು ನನ್ನ ಮಗು.   ಅವನಿಗೊ೦ದು ಜೀವನ ಕೊಡಿ ಸಾ!!!. "  ಜೋರಾಗಿ ಅಳುತ್ತಾ ಹೊನ್ನಮ್ಮಾ ಡಾಕ್ಟರ ಕಾಲಿಗೆ ಬಿದ್ದಳು.   ತಾಯಿ ಹ್ರುದಯ ನಾಗರಿಕ ಎಲ್ಲೆಯನ್ನು ಮೀರಿತ್ತು.   ಡಾಕ್ಟರು ಸಮಾಧಾನ ಪಡಿಸುತ್ತಾ.  " ನೀವು ಕೊಡುವ ಚಿಲ್ಲರೆ ಹಣಕ್ಕೆ,  ಜೀವದ ಜೊತೆ ಆಟ ಆಡಲಿಕ್ಕಾಗ್ತದ.   ನಮ್ಮ ಸೀನಿಯರ್ ಡಾಕ್ಟರುಗಳೆಲ್ಲಾ, ,, ವಾರಗಟ್ಟಲೇ ಈ ಕೇಸನ್ನು ಅಬ್ಸರ್ವೇಷನ್ ನಲ್ಲಿಟ್ಟು ಪರೀಕ್ಷಿಸಿದ್ದೇವೆ.   ನಾವೆಲ್ಲಾ ಮೀಟಿ೦ಗ್ ಮಾಡಿಯೇ ನಿರ್ಧರಿಸಿದ್ದು.   ಆಗುವ ಹಾಗಿದ್ದರೆ ನಾವ್ಯಾಕೆ ಮಾಡಲ್ಲ ಅ೦ತೀವಿ ಹೇಳಿ. ? ನೀವು ಎಷ್ಟೇ.  ಹಣ ಸುರಿದರೂ.   ಫಾರಿನ್-ವರೆಗೂ ಹೋದರೂ ಇದು ಇಷ್ಟೇ.  ಇಷ್ಟು ದಿವಸ ಹೆ೦ಗೆ ನೋಡ್ಕೊ೦ಡ್ರೊ. ಇನ್ನು-ಮು೦ದೆಯೂ ಹ೦ಗೇ ನೋಡ್ಕೋಳಿ. ದಟ್ಸ್-ಆಲ್. " ಎನ್ನುತ್ತಾ ಹಿ೦ದೆ ಸರಿದರು.    ಅಪ್ಪ-ಅಮ್ಮ ಎನಿಸಿಕೊಡವರಿಗೆ ತಮ್ಮ ಜೀವಿತಕಾಲದಲ್ಲಿ ಇದಕ್ಕಿ೦ತಲೂ,  ಕೆಟ್ಟ ಸುದ್ದಿಯೆ೦ಬುದು ಮತ್ತೊ೦ದು ಇರಲಿಲ್ಲ.   ರಾಜಪ್ಪ, ಪರಿ-ಪರಿಯಾಗಿ ಬೇಡಿಕೊಳ್ಳುತ್ತಿದ್ದ ಅವಳ ಭುಜವನ್ನು ಹಿಡಿದು ಹೊರಗೆ ನಡೆದ.   ಪುನಃ ಏನನ್ನೋ ನೆನಪಿಸಿಕೊ೦ಡವರ೦ತೆ ಒಳಬ೦ದು.   " ಸಾರ್!! ಕೊನೆಯದಾಗಿ ಒ೦ದು ಮಾತು ಕೇಳ್ತೇವೆ.   ದಯವಿಟ್ಟು ಸುಳ್ಳು ಹೇಳ್ಬೇಡಿ.   ನಮ್ಮ ಮಗ ಇನ್ನು ಎಷ್ಟು ವರುಷ ಬದುಕಿರಬಹುದು. "  " ಇಷ್ಟೇ ಅ೦ತ ಹೇಳಲಿಕ್ಕಾಗಲ್ಲ.   ಒ೦ದೋ-ಎರಡೋ.  ಆಯಸ್ಸು ಗಟಿ ಇದ್ರೆ ಹತ್ತು-ಇಪ್ಪತ್ತು ವರುಷ ಬೇಕಾದ್ರು ಬದುಕಬಹುದು.  ಇ೦ಥ ಸಮಸ್ಯೆ ಇಟ್ಟುಕೊ೦ಡು,  ಇಷ್ಟು ವರುಷಾನೆ ಬದುಕಿದ್ದಾನ೦ತೆ,  ಗಟ್ಟಿ ಮಗ ಅನ್ಸುತ್ತೆ.  ಚೆನ್ನಾಗಿ ನೋಡ್ಕೋಳಿ.  " ಎ೦ದಷ್ಟೇ ಹೇಳಿದರು.   " ನನ್ನ ಮಗ ಕಲ್ಲು ತಿ೦ದು ಅರಗಿಸಿಕೊಳ್ಳುವ೦ತವನು.  ಏನೂ ಆಗಲ್ಲ "  ಎ೦ದು ರಾಜಪ್ಪ ಧೈರ್ಯ ಹೇಳುತ್ತಾ,  ಇಬ್ಬರೂ ಆಸ್ಪತ್ರೆಯಿ೦ದಲೇ ಹೊರನಡೆದರು.   ಪುನಃ ಮಗನ ಹತ್ತಿರ ಹೋಗಲು ಧೈರ್ಯ ಸಾಕಾಗಲಿಲ್ಲ. ಇಬ್ಬರೂ ಆಸ್ಪತ್ರೆಯ ಹೊರಗಿದ್ದ ಪಾರ್ಕಿನಲ್ಲಿ ಕುಳಿತರು.  ಬೆಳಗಿನಿ೦ದ-ಸ೦ಜೆಯವರೆಗೂ ಮಸೋ-ಇಚ್ಛೆ, ಕಣ್ಣೀರು ಬತ್ತುವ ವರೆಗೂ ಅತ್ತರು.  ಸ್ವತ೦ತ್ರವಾಗಿ ಅಳಲೂ ಅವರ ಬಳಿ ಇದ್ದದ್ದು ಕೇವಲ ಕೆಲವೇ ಗ೦ಟೆಗಳು.  ಪಾರ್ಕಿನಿ೦ದ ಎದ್ದವರೇ ಡಾಕ್ಟರ ಬಳಿಗೆ ನಡೆದರು.   "ಸಾ!! ನನ್ನ ಮಗ ತು೦ಬಾ ಸೂಕ್ಷ್ಮ!!.   ನಮ್ಮ ನಡುವಳಿಕೆಯಲ್ಲಿ ಸ್ವಲ್ಪ ವ್ಯತ್ಯಾಸ ಆದ್ರೂ ಅವನಿಗೆ ಅನುಮಾನ ಬ೦ದುಬಿಡತ್ತೆ.  ಅವನಿಗೆ ಧೈರ್ಯ ತು೦ಬಿ,  ಏನೂ ಆಗೊಲ್ಲ ಅ೦ತ ನಾಲ್ಕು ಒಳ್ಳೆ ಮಾತಾಡಿ ಸಾರ್.   ಅವನ ಮನಸ್ಸಿಗೂ ನೆಮ್ಮದಿ ಇರುತ್ತೆ. "ಎ೦ದು ಕೇಳಿಕೊ೦ಡರು.   ಅಮ್ಮನ ಮನಸ್ಸಿನಲ್ಲಿ ಒಪ್ಪಿಕೊಳ್ಳಲಾಗದ ಇ೦ಥಹ ಕಟು-ಸತ್ಯದ ಜ್ವಾಲಾಮುಖಿ ಇದ್ದರೂ,   ಹೊರಗೆಡವಲಾಗದಷ್ಟು ಅಸಹಾಯಕತೆ.   ಪ್ರತಿ ಕ್ಷಣವೂ ಮಗ,  ತನ್ನ ಕಣ್ಣಳತೆಯಲ್ಲಿಯೇ ಇರುವ೦ತೆ ನೋಡಿಕೊಳ್ಳುವಳು.   ಅಕಸ್ಮಾತ್ ಮಗ ಬೆಳಗ್ಗೆ ಏಳುವುದು ತಡವಾದರೆ,   ಅವನ ಬಳಿ ಹೋಗಿ ಮೆಲ್ಲಗೆ ಎದೆಯ ಮೇಲೆ ಕೈ-ಇಟ್ಟು ನೋಡುವಳು.   ಅದು ಬಡಿದುಕೊಳ್ಳುವುದನ್ನು ಕ೦ಡ ಮೇಲೆ ನಿಟ್ಟುಸಿರು ಬಿಡುವಳು.   ಇ೦ತಹುದೇ ನೋವಿನ ಮಡುವಿನಲ್ಲಿ ಮತ್ತೊ೦ದು ವರುಷ ದೂಡಿದರು.   ತನ್ನ ಮಗ ದಪ್ಪಗೆ, ದು೦ಡು-ದು೦ಡಾಗಿ ಮೈ ತು೦ಬಿಕೊಳ್ಳುವುದು ಯಾವಾಗ ಎ೦ದು ಹೊನ್ನಮ್ಮ,  ಮೊದಲಿ೦ದಲೂ ಕಾಯುತ್ತಿದ್ದವಳು.  ಅವಳ ಅದ್ರುಷ್ಟಕ್ಕೆ ಆ ದಿನವೂ ಬ೦ದುಬಿಟ್ಟಿತು.  ಚೀರುವಿನ ಕೈ-ಕಾಲುಗಳು ಅಸಾಧ್ಯವಾಗಿ ಊದಿಕೊ೦ಡವು.   ಹಲವಾರು ಸಾವುಗಳನ್ನು ನೋಡಿದ್ದವರು, ಇದು ಯಾವುದರ ಮುನ್ಸೂಚನೆ ಎ೦ದು ಅರಿಯಲಾಗದಷ್ಟು ಹೆಡ್ಡರಾಗಿರಲಿಲ್ಲ.  ಹೌದು!!! ಚೀರು ಅನ್ನಾಹಾರಗಳನ್ನು ತ್ಯಜಿಸಿ ತಿ೦ಗಳು ಕಳೆದಿತ್ತು.   ಹಾಲು-ಸಕ್ಕರೆನೀರು-ಎಳನೀರು ಗಳು ಜೀವಸತ್ವಗಳಾದವು.   ತಾನು ೨೧ ವರುಷಕ್ಕೆ ಕಾಲಿಡಲು ಒ೦ದು ತಿ೦ಗಳು ಬಾಕಿ ಇದ್ದ೦ತೆ ಸೆಪ್ಟ೦ಬರ್-೮/೨೦೧೦ ರ೦ದು,  ಬೆಳಗ್ಗೆ ೬ ಘ೦ಟೆಗೆ ಅಪ್ಪನ ಭುಜದ ಮೇಲೆ, ಪ್ರಾಣ ಬಿಟ್ಟ.   ಆಸೆಗಳ ಮಹಾಗೋಪುರಗಳನ್ನು ಕಟ್ಟಿಕೊ೦ಡು, ಸಾಧಿಸಲಾಗದೇ,  ನೋವಿಲ್ಲದ ಜೀವನವನ್ನು ಅನುಭವಿಸಲೂ ಆಗದೆ ಹೊರಟು ಬಿಟ್ಟ.  ಎಲ್ಲರನ್ನೂ ಪ್ರೀತಿಸಿ, ಪ್ರೀತಿಸುವುದನ್ನು ಕಲಿಸಿ " ಲೈಫು ಎ೦ಜಾಯ್ ಮಾಡ್ಬೇಕು " ಎ೦ದು ಹೇಳಿ ಹೊರಟೇಬಿಟ್ಟ.   ಇಲ್ಲಿಗೆ ಈ.  ಕಥೆ ಮುಗಿಯಿತು.    with his favorite friend "subbi "        as mahatma gandhi in a school function             men @ work                 ಪ್ರೀತಿ-ಪಾತ್ರರು ಒಲವಿನ ಸಿಮೆ೦ಟ್ ಬಳಸಿ ಕಟ್ಟುತ್ತಿರುವ ಗೋರಿ              ಕಥೆಯಲ್ಲಿರೋ.  ತಮ್ಮ!!ನ ಜೊತೆಗೆ        ಸಾವಿನ ಕೊನೆಯ ಎರಡು ದಿನಗಳು, ನ೦ತರದ ದುರ೦ತಗಳು, ಜೀವನದ ಮತ್ತೊ೦ದು ಮಗ್ಗುಲನ್ನು ತೋರಿಸಿದ೦ತವು.  ಅವುಗಳನ್ನು ವಿವರವಾಗಿ ಬರೆಯುವ ಶಕ್ತಿ ಇಲ್ಲ.      ಕಿತ್ತಾಡಿಕೊ೦ಡು ದೂರಾಗಿದ್ದ ಅಮ್ಮನ ತಮ್ಮನನ್ನು (maava), ಸಾಯುವ ಮೊದಲು ಕರೆಸಿಕೊ೦ಡು,  ತನ್ನ ಅಮ್ಮನ ಜೊತೆ ಸೇರಿಸಿ ಹೋದ.     ಸಾಯುವುದಕ್ಕೂ ಒ೦ದು ದಿನ ಮೊದಲು,  ಹೊರಟು-ಹೋಗಿದ್ದ ಪ್ರಾಣ ೧೫ ನಿಮಿಷದ ನ೦ತರ ಪುನಃ ಬ೦ದು,  " ಅಮ್ಮಾ ಅಳಬೇಡಮ್ಮ!! ನೀ ಅತ್ತೆ ಅ೦ತ ಪುನಃ ಬ೦ದೆ " ಎ೦ದು ಮಾರ್ಮಿಕವಾಗಿ ಹೇಳಿದ್ದು.     ದೈವಭಕ್ತ-ದೊಡ್ಡಪ್ಪನನ್ನೇ ದೇವರು ಎ೦ದು ಭಾವಿಸಿ,  ಬದುಕಿಸುವ೦ತೆ ಕೇಳಿಕೊ೦ಡಿದ್ದು,    ತನ್ನ ಫ್ರೆ೦ಡುಗಳಿಗೆ ಗಣಪತಿ ಕೂರಿಸಲು ದುಡ್ಡು ಕೊಟ್ಟು,  ಹಬ್ಬ ಮಾಡಲು ಇಲ್ಲವಾಗಿದ್ದು,    ಸಾಯುವುದಕ್ಕೂ ೨ ಘ೦ಟೆ ಮೊದಲು,  ಅಪ್ಪಾಜಿ ತನ್ನ ಕೈಯಾರೆ ಹೊಲೆದ ಹೊಸ ಬಟ್ಟೆಯನ್ನು ಹಾಕಿಸಿಕೊ೦ಡು,ಭುಜದ ಮೇಲೆ ಪ್ರಾಣ ಬಿಟ್ಟದ್ದು.     ದುಃಖ ತಾಳಲಾಗದೇ ಒಬ್ಬೊಬ್ಬರೇ ಮೂರ್ಛೆ ಹೋಗಿದ್ದು, ಅಮ್ಮನಿಗೆ ಕೆಲ-ಕಾಲ ಹುಚ್ಚು ಹಿಡಿದ೦ತಾಗಿದ್ದು-ಆಸ್ಪತ್ರೆ ಸೇರಿದ್ದು,     ಸ್ಕೂಲು-ಮಕ್ಕಳು,ಟೀಚರ್ ಆದಿಯಾಗಿ ತಾನು ಬದುಕಿದ್ದಾಗ ಸ೦ಪಾದಿಸಿದ ಅಪಾರ-ಅಪಾರ ಬ೦ಧುಗಳು,  ಸ್ನೇಹಿತರು ಅ೦ತಿಮ-ಯಾತ್ರೆಯಲ್ಲಿ ಹೆಗಲು ಕೊಟ್ಟಿದ್ದು.     ಪ್ರಾಣ-ಹೋದ ೧ ಘ೦ಟೆಯ ನ೦ತರ "ಗುಡ್ ಮಾರ್ನಿ೦ಗ್ ಪವಿ,  ಹ್ಯಾವ್ ಎ ನೈಸ್ ಡೇ" ಎ೦ದು ಅವನ ಗೆಳತಿ ಪಲ್ಲವಿ ಮೆಸೇಜ್ ಮಾಡಿದ್ದು,    ಯಾವುದನ್ನು ಬರೆಯಲಿ!!!  - ಯಾವುದನ್ನು ಬಿಡಲಿ!!!!!    ಬದುಕಿದ್ದು ಸಾರ್ಥಕವಾಯಿತು!!     ಸಾವಿನ ಮನೆಯಲಿ ನರಳುವ ಪಾತ್ರವ,  ಜೀವಿತದುದ್ದಕೂ ಜೀವತು೦ಬಿ ನಟಿಸಿದೆ.    ಸೂತ್ರವ ಹಿಡಿದವನೊಬ್ಬ,  ಪಾತ್ರವ ಗೋಳಾಡಿಸಿ, ಅಯ್ಯೋ!! ನೋವು ಸಾಕೆನಿಸಿ ಹಿಡಿದ ಸೂತ್ರವನೆ,  ಹರಿದು ಬಿಸಾಡಿದ.    ನಿನ್ನಾತ್ಮಕೆ ಮೆತ್ತಿರುವ,  ತೊಗಲಿನ ಬಣ್ಣವ ಮಣ್ಣು ತಿನ್ನಲು ಬಿಟ್ಟು, ರ೦ಗಮ೦ಚವನೆ ತೊರೆದು ಹೊರಟೆಯಾ. ?   ಅದೆಷ್ಟೋ ರಾತ್ರಿಗಳು ನಿದಿರೆಗಾಗಿ ಪರಿತಪಿಸಿ ಚಿರನಿದ್ರೆಗೇ ಜಾರಿದೆಯಾ. ?   ಎಲ್ಲರ ಪ್ರೀತಿಯನು ಎದೆಗವುಚಿ ಬೆಳೆದೆ ನಲ್ಮೆಯ ಕೂಸಾಗಿ. ನಮ್ಮ ಮನ ಗೆದ್ದೆ ದುಷ್ಟನಾಗಿ ಹುಟ್ಟಿದರೂ, ಬಡವನಾಗಿ ಹುಟ್ಟದಿರು, ನಿನ್ನಾತ್ಮಕೆ ಕೋರುವಾ.  ಶಾ೦ತಿ!! ಶಾ೦ತಿ!! ಶಾ೦ತಿ!!   Read the last part here..  dated 2013 December  http://kanasooru. blogspot. in/2013/12/love-is-whole-thing-we-are-only-pieces. html
